<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA
XXVIII.,
jež líčí nové a příjemné dobrodružství, které potkalo faráře a holiče v horách.">
    <meta name="apple-mobile-web-app-capable" content="yes">
    <title>KAPITOLA
      XXVIII.,
      jež líčí nové a příjemné dobrodružství, které potkalo faráře a holiče v horách. • Důmyslný rytíř Don Quijote de la Mancha I</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_de_la_mancha_039.html">
    <link rel="next" href="./don_quijote_de_la_mancha_041.html">
    <meta name="nb-order" content="36">
    <link rel="self" href="don_quijote_de_la_mancha_040.html">
    <meta name="nb-identifier" content="saavedra-dumyslny-rytir-don-quijote-de-la-mancha-i-d208b11">
    <meta name="nb-role" content="chapter">
  </head>
  <body data-nb-words="4292" data-nb-chars="24964" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_de_la_mancha_039.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="15" data-nb-chars="95"><span class="idea" data-nb-ref-number="1" id="idea1" data-nb-words="1" data-nb-chars="8">KAPITOLA</span>
          <span class="idea" data-nb-ref-number="2" id="idea2" data-nb-words="1" data-nb-chars="8">XXVIII.,</span>
          <span class="idea" data-nb-ref-number="3" id="idea3" data-nb-words="13" data-nb-chars="79">jež líčí nové a příjemné dobrodružství, které potkalo faráře a holiče v horách.</span>
        </h1>
        <p class="chunk" data-nb-ref-number="2" data-nb-words="86" data-nb-chars="556"><span class="idea" data-nb-ref-number="4" id="idea4" data-nb-words="86" data-nb-chars="556">Přešťastné a&nbsp;blažené byly doby, kdy na&nbsp;svět přišel statečný rytíř don Quijote de&nbsp;la&nbsp;Mancha, neboť díky jeho šlechetnému úmyslu vzkřísit a&nbsp;světu navrátit zašlý a&nbsp;téměř vymřelý řád bludných rytířů těšíme se&nbsp;nyní, v&nbsp;našem čase, tak chudém na&nbsp;zábavu, nejen příjemnou a&nbsp;pravdivou jeho historií, ale i&nbsp;povídkami a&nbsp;epizodami této historie, stejně příjemnými, vtipnými a&nbsp;pravdivými. Historie, navazující svou zamotanou, pokroucenou a&nbsp;spletenou niť, vypravuje, že, jakmile se&nbsp;farář přichystal k&nbsp;útěše Cardenia, přerušil ho&nbsp;hlas, který zaslechl a&nbsp;jenž smutně pravil:</span></p>
        <p class="chunk" data-nb-ref-number="3" data-nb-words="73" data-nb-chars="446"><span class="idea" data-nb-ref-number="5" id="idea5" data-nb-words="73" data-nb-chars="446">„Ach, Bože, zdali jsem už&nbsp;doopravdy nalezla místo, vhodné za&nbsp;hrob obtížnému břemeni mého těla, jež vleku tolik nerada? Snad, jestliže nelže samota, kterou slibují tyto hory. Běda mně nešťastné! Oč&nbsp;příjemnějšími společníky mi&nbsp;budou tato skaliska a&nbsp;houští, neboť mi&nbsp;dovolí pláčem postěžovat si&nbsp;nebesům na&nbsp;své neštěstí, než jakákoliv bytost lidská! Neboť není na&nbsp;světě nikdo, kdo by&nbsp;mi&nbsp;poradil v&nbsp;pochybách, utěšil mě&nbsp;v&nbsp;pláči a&nbsp;ulevil mi&nbsp;v&nbsp;neštěstí.“</span></p>
        <p class="chunk" data-nb-ref-number="4" data-nb-words="173" data-nb-chars="1019"><span class="idea" data-nb-ref-number="6" id="idea6" data-nb-words="173" data-nb-chars="1019">Všechna tato slova vyslechli farář a&nbsp;jeho druhové, a&nbsp;poněvadž se&nbsp;jim zdálo, že&nbsp;se&nbsp;mluví nablízku (a také tomu tak bylo), zvedli se, aby vyhledali původce, a&nbsp;neušli ještě dvacet kroků, když za&nbsp;skaliskem spatřili pod jasanem sedícího chlapce, oblečeného po&nbsp;selsku; do&nbsp;tváře mu&nbsp;neviděli, neboť hlavu měl schýlenou, když myl si&nbsp;v&nbsp;potůčku nohy. Přiblížili se&nbsp;k&nbsp;němu tak tiše, že&nbsp;je&nbsp;neslyšel, všímal si&nbsp;ostatně jen svých nohou, které se&nbsp;podobaly opravdu dvěma bílým krystalům, jež se&nbsp;zrodily mezi ostatním kamením potoka. Tato bělost a&nbsp;krása nohou je&nbsp;překvapila a&nbsp;napadlo je, že&nbsp;nebyly stvořeny, aby šlapaly hrudy a&nbsp;kráčely za&nbsp;pluhem a&nbsp;voly, jak ukazoval šat jejich pána; vida, že&nbsp;o&nbsp;nich nemá tušení, farář, jdoucí první, pokynul druhým dvěma, aby se&nbsp;skrčili nebo ukryli za&nbsp;balvany. Všichni tak učinili, sledovali pozorně hochovo počínání: oděn byl v&nbsp;hnědý kabát s&nbsp;šosy, bíle přepásaný; i&nbsp;kalhoty a&nbsp;kamaše měl z&nbsp;hnědého sukna a&nbsp;na&nbsp;hlavě hnědou čepici; kamaše měl vyhrnuté do&nbsp;půl lýtek, která vypadala jako z&nbsp;bílého alabastru.</span></p>
        <p class="chunk" data-nb-ref-number="5" data-nb-words="33" data-nb-chars="201"><span class="idea" data-nb-ref-number="7" id="idea7" data-nb-words="33" data-nb-chars="201">Když ty&nbsp;hezké nohy domyl, osušil si&nbsp;je&nbsp;šátkem, jejž vytáhl z&nbsp;čepice; a&nbsp;když ji&nbsp;smekal, zvedl hlavu a&nbsp;ti, kdo jeho hnutí sledovali, shlédli krásu vskutku nevyrovnatelnou, takže Cardenio zašeptal faráři:</span></p>
        <p class="chunk" data-nb-ref-number="6" data-nb-words="9" data-nb-chars="55"><span class="idea" data-nb-ref-number="8" id="idea8" data-nb-words="9" data-nb-chars="55">„Není-li to&nbsp;Luscinda, není to&nbsp;tvor lidský, ale božský.“</span></p>
        <p class="chunk" data-nb-ref-number="7" data-nb-words="105" data-nb-chars="618"><span class="idea" data-nb-ref-number="9" id="idea9" data-nb-words="105" data-nb-chars="618">Hoch sňal čepici, zatřásl hlavou a&nbsp;po&nbsp;obou stranách rozpustily se&nbsp;vlasy, že&nbsp;by&nbsp;jim i&nbsp;sluneční paprsky mohly závidět. Podle toho poznali, že&nbsp;domnělý sedlák je&nbsp;žena, jemné stvoření, nejhezčí, co&nbsp;ti&nbsp;dva dosud viděli; ba&nbsp;i&nbsp;Cardenio, který znal a&nbsp;vídal Luscindu, prohlásil později, že&nbsp;pouze krása Luscindina mohla by&nbsp;závodit s&nbsp;krásou touto. Dlouhé, zlaté vlasy nejen jí&nbsp;pokryly ramena, ale zakryly ji&nbsp;celou kol dokola, že&nbsp;nebylo z&nbsp;jejího těla vidět nic krom nohou: tak hojné a&nbsp;tak dlouhé byly. Místo hřebene užila rukou, a&nbsp;podobaly-li se&nbsp;její nohy ve&nbsp;vodě kusům křišťálu, její ruce, ponořené do&nbsp;vlasů, byly napadlým sněhem.</span></p>
        <p class="chunk" data-nb-ref-number="8" data-nb-words="86" data-nb-chars="522"><span class="idea" data-nb-ref-number="10" id="idea10" data-nb-words="86" data-nb-chars="522">To&nbsp;vše uvádělo diváky čím dál v&nbsp;tím větší úžas a&nbsp;touhu zjistit, kdo je&nbsp;neznámá. Rozhodli se&nbsp;tudíž ukázat se, a&nbsp;jakmile se&nbsp;vzpřímili, krasavice zvedla hlavu, oběma rukama si&nbsp;odhrnula vlasy z&nbsp;očí, aby viděla, kdo to&nbsp;zašustil, však jakmile je&nbsp;spatřila, vyskočila neobutá, s&nbsp;vlasy rozpuštěnými, chopila vedle ležící uzlík, nejspíš prádla, a&nbsp;chtěla utéct, celá překvapená a&nbsp;zděšená. Ale po&nbsp;šesti krocích klesla k&nbsp;zemi, neboť jemné její nožky nesnesly ostrého kamení. Vidouce to&nbsp;přistoupili k&nbsp;ní&nbsp;všichni a&nbsp;farář první promluvil:</span></p>
        <p class="chunk" data-nb-ref-number="9" data-nb-words="32" data-nb-chars="195"><span class="idea" data-nb-ref-number="11" id="idea11" data-nb-words="32" data-nb-chars="195">„Zůstaňte, paní, ať&nbsp;jste kdokoliv, neboť lidé, které vidíte, nemají jiného úmyslu, než vám sloužit. Není proč byste měla tak nevhod prchat, neboť ani vaše nohy to&nbsp;nesnesou, ani my&nbsp;to&nbsp;nedovolíme.“</span></p>
        <p class="chunk" data-nb-ref-number="10" data-nb-words="5" data-nb-chars="41"><span class="idea" data-nb-ref-number="12" id="idea12" data-nb-words="5" data-nb-chars="41">Ustrnulá a&nbsp;popletená neodpověděla slovem.</span></p>
        <p class="chunk" data-nb-ref-number="11" data-nb-words="12" data-nb-chars="61"><span class="idea" data-nb-ref-number="13" id="idea13" data-nb-words="12" data-nb-chars="61">Přikročili tedy ještě blíže a&nbsp;farář ji&nbsp;vzal za&nbsp;ruku se&nbsp;slovy:</span></p>
        <p class="chunk" data-nb-ref-number="12" data-nb-words="122" data-nb-chars="717"><span class="idea" data-nb-ref-number="14" id="idea14" data-nb-words="122" data-nb-chars="717">„Co váš šat zapírá, paní, vaše vlasy přiznávají a&nbsp;jsou jasným znamením, že&nbsp;důvod věru nemálo důležitý přiměl vás zakuklit svou krásu šatem tak nehodným a&nbsp;dovedl vás do&nbsp;takové pouště, kde měla jste vskutku štěstí, že&nbsp;jste nalezla právě nás: neboť, nedáme-li vám lék pro vaše neštěstí, dáme vám alespoň několik rad, neboť žádné neštěstí nemůže tak zbavit sil a&nbsp;být tak dokonalé, aby, pokud nesáhne na&nbsp;sám život, nemohl postižený vyslechnout alespoň radu, jež je&nbsp;mu&nbsp;v&nbsp;dobrém úmyslu nabízena. Proto, paní nebo pane můj, nebo čím chcete být, vzpamatujte se&nbsp;z&nbsp;úleku, jejž vám způsobilo naše objevení, a&nbsp;vypravujte nám svůj osud nebo neštěstí, neboť v&nbsp;nás vespolek či&nbsp;v&nbsp;každém z&nbsp;nás naleznete duši cítící s&nbsp;vaším neštěstím.“</span></p>
        <p class="chunk" data-nb-ref-number="13" data-nb-words="40" data-nb-chars="252"><span class="idea" data-nb-ref-number="15" id="idea15" data-nb-words="40" data-nb-chars="252">Za&nbsp;řeči farářovy přestrojená dívka byla jako ohromená, hleděla na&nbsp;všechny beze slova a&nbsp;hnutí rtů, jako prostý vesničan, jemuž náhle ukáží vzácné, nevídané věci. Ale když jí&nbsp;farář ve&nbsp;stejném úmyslu opakoval znovu, co&nbsp;řekl, vzdychla hluboce a&nbsp;promluvila:</span></p>
        <p class="chunk" data-nb-ref-number="14" data-nb-words="117" data-nb-chars="693"><span class="idea" data-nb-ref-number="16" id="idea16" data-nb-words="117" data-nb-chars="693">„Poněvadž samota těchto hor nemohla mne ukrýt a&nbsp;moje rozpuštěné vlasy nedovolují mému jazyku lhát, zbytečně bych nyní znovu předstírala, čemu byste snad uvěřili, ale jistě spíše z&nbsp;dvornosti než z&nbsp;jiného důvodu. Proto vám, pánové, děkuji za&nbsp;vaši nabídku, jež mě&nbsp;zavazuje, abych učinila vše, oč&nbsp;požádáte, ač&nbsp;se&nbsp;bojím, že&nbsp;moje vypravování o&nbsp;mém nešťastném osudu vás netoliko dojme, ale i&nbsp;do&nbsp;nesnází uvede, protože nenajdete jistě účinný lék ani působivou útěchu. Ale přes to&nbsp;přese všechno, aby moje čest neutrpěla ve&nbsp;vašich myslích, když jste ve&nbsp;mně odkryli už&nbsp;ženu a&nbsp;vidíte mě&nbsp;samotnou a&nbsp;v&nbsp;tomto šatu (což, samo o&nbsp;sobě, může už&nbsp;podrýt dobrou pověst), povím vám, co&nbsp;bych zamlčela, kdybych mohla.“</span></p>
        <p class="chunk" data-nb-ref-number="15" data-nb-words="72" data-nb-chars="414"><span class="idea" data-nb-ref-number="17" id="idea17" data-nb-words="72" data-nb-chars="414">Toto vše řekla ona krásná dívka plynně a&nbsp;tak obratně, tak něžným hlasem, že&nbsp;je&nbsp;její ušlechtilost udivila stejně jako její krása. A&nbsp;poněvadž jí&nbsp;znovu slibovali sloužit a&nbsp;znovu ji&nbsp;žádali, aby splnila slib, nenechala se&nbsp;déle prosit, obula se&nbsp;cudně, upravila vlasy, usedla na&nbsp;skálu, a&nbsp;když se&nbsp;ti&nbsp;tři rozložili kolem ní, a&nbsp;i&nbsp;když násilím potlačovala slzy stoupající jí&nbsp;do&nbsp;očí, klidně a&nbsp;jasně začala svůj životní příběh:</span></p>
        <p class="chunk" data-nb-ref-number="16" data-nb-words="120" data-nb-chars="692"><span class="idea" data-nb-ref-number="18" id="idea18" data-nb-words="120" data-nb-chars="692">„Zde v&nbsp;Andalusii je&nbsp;místo, po&nbsp;němž se&nbsp;zve vévoda, jeden z&nbsp;takzvaných španělských grandů. Má&nbsp;dva syny, starší je&nbsp;dědicem jeho stavu a&nbsp;zdá se&nbsp;i&nbsp;jeho dobrých mravů, mladší však nevím, čeho by&nbsp;byl dědicem, leda zrádnosti Vellidovy a&nbsp;zákeřnosti Galalonovy. Moji rodiče jsou poddanými tohoto vévody, jsou nízcí rodem, ale tak bohatí, že&nbsp;kdyby jejich původ rovnal se&nbsp;jejich jmění, nebylo by&nbsp;jim třeba přát si&nbsp;více a&nbsp;já&nbsp;bych se&nbsp;nebála neštěstí, jež mě&nbsp;stihlo: neboť pochází asi z&nbsp;toho, že&nbsp;se, bohužel, nezrodili jako lidé urození. Nejsou ovšem tak nízcí, aby se&nbsp;museli stydět za&nbsp;svůj stav, ale ani tak vznešení, abych se&nbsp;mohla domnívat, že&nbsp;něco jiného než jejich neurozenost je&nbsp;původem mého neštěstí.</span></p>
        <p class="chunk" data-nb-ref-number="17" data-nb-words="232" data-nb-chars="1383"><span class="idea" data-nb-ref-number="19" id="idea19" data-nb-words="232" data-nb-chars="1383">Zkrátka jsou sedláky, lidmi prostými, bez příměsku krve nehodné a&nbsp;jak se&nbsp;říká starými křesťany, tak starými, že&nbsp;by&nbsp;jim za&nbsp;jejich bohatství a&nbsp;nádherný způsob života náležel bezmála titul zemanů, ba&nbsp;i&nbsp;rytířů, ač&nbsp;za&nbsp;největší statek a&nbsp;největší své šlechtictví pokládali to, že&nbsp;mne mají za&nbsp;dceru. A&nbsp;poněvadž měli mne jedinou a&nbsp;žádného syna, jenž by&nbsp;po&nbsp;nich dědil, a&nbsp;jsou rodiči velmi laskavými, byla jsem z&nbsp;nejhýčkanějších dívek, co&nbsp;se&nbsp;kdy zrodily. Byla jsem zrcadlem, v&nbsp;němž se&nbsp;zhlíželi, útěchou jejich stáří, cílem, k&nbsp;němuž jako k&nbsp;nebi zaměřovali své touhy, jež, poněvadž byli tak dobří, shodovaly se&nbsp;s&nbsp;mými, a&nbsp;tak jsem byla paní jejich myslí jako paní jejich jmění. Skrze mne byla najímána a&nbsp;propouštěna čeleď, počet o&nbsp;zásetku i&nbsp;sklizni procházel mou rukou; vedla jsem správu olejen, vinných lisů, stád dobytka drobného i&nbsp;hrubého, včelínů, prostě všeho, co&nbsp;tak bohatý sedlák jako můj otec může mít a&nbsp;má. Byla jsem dozorcem a&nbsp;paní všeho tak ochotně a&nbsp;k&nbsp;takové jejich spokojenosti, že&nbsp;to&nbsp;dobře nelze ani vylíčit. Chvíle, jež mi&nbsp;ve&nbsp;dne zbývaly, když jsem nařídila práci pastýřům, šafářům a&nbsp;dělníkům, trávila jsem pracemi pro děvče vhodnými i&nbsp;nutnými, šitím a&nbsp;předením; odložila-li jsem kdy tyto věci, abych si&nbsp;odpočinula, bavívala jsem se&nbsp;četbou nějaké zbožné knihy, nebo jsem hrávala na&nbsp;harfu, poněvadž mě&nbsp;zkušenost poučovala, že&nbsp;hudba uklidňuje vzrušenou mysl a&nbsp;usnadňuje práci duševní.</span></p>
        <p class="chunk" data-nb-ref-number="18" data-nb-words="110" data-nb-chars="660"><span class="idea" data-nb-ref-number="20" id="idea20" data-nb-words="110" data-nb-chars="660">Takový byl tedy můj život v&nbsp;domě otcovském, a&nbsp;líčím-li jej tak dopodrobna, není to&nbsp;z&nbsp;chlubivosti, ani abych ukázala, že&nbsp;jsem bohatá, však aby bylo patrné, že&nbsp;jsem z&nbsp;onoho štěstí do&nbsp;dnešního neštěstí upadla nevinně. Trávila jsem svá léta takovýmto zaměstnáním a&nbsp;v&nbsp;odloučenosti přímo klášternické, nebyla vídána, jak jsem za&nbsp;to&nbsp;měla, nikým než domácí čeledí, neboť na&nbsp;mši jsem chodívala tak záhy, tak obklopena matkou a&nbsp;služkami, tak zakrytá a&nbsp;zastřená, že&nbsp;jsem sotva viděla více půdy než kam nohou stoupnout; nicméně přece mě&nbsp;spatřily oči lásky, či&nbsp;spíše oči zahálky, jimž se&nbsp;nevyrovnají oči rysí, dona Fernanda, mladšího syna vévody, o&nbsp;němž jsem vám povídala.“</span></p>
        <p class="chunk" data-nb-ref-number="19" data-nb-words="58" data-nb-chars="335"><span class="idea" data-nb-ref-number="21" id="idea21" data-nb-words="58" data-nb-chars="335">Vypravěčka ještě neukončila jméno dona Fernanda, když Cardenio zbledl a&nbsp;vyvstal mu&nbsp;na&nbsp;čele pot bolesti, až&nbsp;farář a&nbsp;holič, jak to&nbsp;viděli, pojali obavu, že&nbsp;se&nbsp;o&nbsp;něj pokouší záchvat šílenství, který, jak slyšeli, jej tu&nbsp;a&nbsp;tam popadá. Avšak Cardenio se&nbsp;jen zpotil a&nbsp;zůstal v&nbsp;klidu, pohlížeje chvílemi na&nbsp;selskou dívku, domýšlel si, kdo je.</span></p>
        <p class="chunk" data-nb-ref-number="20" data-nb-words="7" data-nb-chars="53"><span class="idea" data-nb-ref-number="22" id="idea22" data-nb-words="7" data-nb-chars="53">Dívka nevšímala si&nbsp;pohybů Cardeniových a&nbsp;pokračovala:</span></p>
        <p class="chunk" data-nb-ref-number="21" data-nb-words="82" data-nb-chars="486"><span class="idea" data-nb-ref-number="23" id="idea23" data-nb-words="82" data-nb-chars="486">„Sotva mě&nbsp;spatřil, tu, jak později prohlásil, se&nbsp;do&nbsp;mne zamiloval a&nbsp;také to&nbsp;dával najevo. Ale abych dokončila brzo vyprávění svých neštěstí, pomlčím o&nbsp;Fernandově námaze zjevit mi&nbsp;svůj cit; podplatil všechnu naši čeleď, dával a&nbsp;sliboval dary i&nbsp;přízeň našim příbuzným; každého dne byla v&nbsp;naší ulici slavnost a&nbsp;veselí, v&nbsp;noci nebylo možné usnout pro hudbu. Do&nbsp;mých rukou přicházely nevím jak lístky v&nbsp;počtu nesmírném, plné milostných řečí a&nbsp;nabídek, ba&nbsp;slibů a&nbsp;přísah bylo více než písmen.</span></p>
        <p class="chunk" data-nb-ref-number="22" data-nb-words="266" data-nb-chars="1531"><span class="idea" data-nb-ref-number="24" id="idea24" data-nb-words="266" data-nb-chars="1531">To&nbsp;vše mne nedojímalo, spíše zatvrzovalo, jako by&nbsp;byl mým smrtelným nepřítelem, a&nbsp;vše, co&nbsp;podnikal, aby mě&nbsp;pohnul ke&nbsp;své vůli, mělo účinek opačný: ne&nbsp;že&nbsp;by&nbsp;se&nbsp;mi&nbsp;nelíbila ušlechtilost dona Fernanda, či&nbsp;že&nbsp;by&nbsp;se&nbsp;mi&nbsp;jeho dvoření zdálo přehnané, neboť mě&nbsp;jaksi těšilo, že&nbsp;jsem tak zbožňováná a&nbsp;uctíváná urozeným velmožem, a&nbsp;ráda jsem četla v&nbsp;jeho dopisech chválu na&nbsp;sebe: ať&nbsp;jsme my&nbsp;ženy jakkoliv ošklivé, myslím, že&nbsp;nám je&nbsp;vždy milé, zvou-li nás krásnými; ale všemu tomu se&nbsp;vzpírala moje počestnost a&nbsp;ustavičné rady mých rodičů, již velmi jasně chápali, oč&nbsp;donu Fernandovi běží, neboť jemu bylo jedno, ví-li o&nbsp;tom celý svět. Rodiče mi&nbsp;říkali, že&nbsp;jen na&nbsp;moji počestnost a&nbsp;ctnost skládají svou čest a&nbsp;pověst a&nbsp;abych měla na&nbsp;paměti nerovnost mezi mnou a&nbsp;donem Fernandem a&nbsp;že&nbsp;z&nbsp;toho už&nbsp;poznám, že&nbsp;jeho myšlení, ať&nbsp;jsou jakákoliv jeho slova, míří spíše k&nbsp;jeho vlastní rozkoši než k&nbsp;mému prospěchu a&nbsp;že, překazím-li nějak jeho nedobré nároky, provdají mě, za&nbsp;koho si&nbsp;budu přát z&nbsp;nejlepších mužů naší vsi i&nbsp;okolí, neboť jen všeho dobrého lze se&nbsp;nadít při jejich bohatství a&nbsp;mé&nbsp;dobré pověsti. Těmito sliby a&nbsp;pravdivostí jejich vývodů posilovala jsem svou pevnost a&nbsp;nikdy jsem neodpověděla donu Fernandovi slůvkem, abych mu&nbsp;ani zdaleka nedala naděje, že&nbsp;dojde splnění své touhy. Všechna moje zdrženlivost, již on&nbsp;asi pokládal za&nbsp;pohrdání, jistě jen jitřila jeho smyslné přání, neboť takto chci nazvat cit, který mi&nbsp;projevoval a&nbsp;jejž, kdyby byl takovým, jakým být měl, byste nikdy nepoznali, neboť by&nbsp;nebylo důvodů, abych o&nbsp;něm s&nbsp;vámi mluvila.</span></p>
        <p class="chunk" data-nb-ref-number="23" data-nb-words="192" data-nb-chars="1098"><span class="idea" data-nb-ref-number="25" id="idea25" data-nb-words="192" data-nb-chars="1098">Don Fernando zvěděl nakonec, že&nbsp;mě&nbsp;moji rodiče hodlají provdat, aby mu&nbsp;sebrali naději, že&nbsp;mne dosáhne, nebo alespoň abych byla více hlídána, a&nbsp;tato novina či&nbsp;domnění jej podnítila k&nbsp;tomu, co&nbsp;nyní uslyšíte: jedné noci, když jsem byla v&nbsp;pokoji pouze s&nbsp;jedinou služkou a&nbsp;dveře byly dobře zavřeny z&nbsp;obavy, aby nedopatřením moje čest nedošla úhony, nevím a&nbsp;nedovedu si&nbsp;představit jak, přes všechna ta&nbsp;opatření a&nbsp;opatrnost a&nbsp;závory, v&nbsp;tichu mé&nbsp;samoty stanul přede mnou; jeho pohled mě&nbsp;tak zmátl, že&nbsp;jsem pozbyla zraku i&nbsp;sluchu a&nbsp;nebyla jsem schopna vydat hlásku, ba&nbsp;myslím, že&nbsp;on&nbsp;by&nbsp;mi&nbsp;zamezil volat, neboť ihned přistoupil ke&nbsp;mně a&nbsp;vzal mě&nbsp;do&nbsp;náručí (protože, opakuji, neměla jsem sil k&nbsp;obraně, jak jsem byla popletena) a&nbsp;začal ke&nbsp;mně tak mluvit, že&nbsp;věru nevím, jakým způsobem dík té&nbsp;obratnosti, ale umí nastrojit řeč tak, že&nbsp;lež se&nbsp;podobá pravdě. Zrádce svým slovům dodával víry slzami, úmyslům vzdechy. Já&nbsp;ubohá, samojediná mezi svými, nezkušená v&nbsp;podobných případech, začala jsem, nevím ani jak, mít za&nbsp;upřímné všechny jeho lži, ač&nbsp;ne&nbsp;tolik, aby ve&nbsp;mně jeho slzy budily jiný cit než pouhou soustrast.</span></p>
        <p class="chunk" data-nb-ref-number="24" data-nb-words="213" data-nb-chars="1194"><span class="idea" data-nb-ref-number="26" id="idea26" data-nb-words="213" data-nb-chars="1194">A&nbsp;když první překvapení pominulo, znovu jsem nabyla ztracených smyslů a&nbsp;řekla jsem mu&nbsp;statečněji, než bych si&nbsp;byla sama pomyslela: ‚Kdybych, pane, jako jsem v&nbsp;tvém náručí, byla v&nbsp;spárech zuřivého lva a&nbsp;mohla se&nbsp;z&nbsp;nich vyprosit slovem či&nbsp;skutkem, jenž by&nbsp;byl na&nbsp;úkor mé&nbsp;cti, nemohla bych se&nbsp;jich dopustit, tak jako se&nbsp;nemůže již odestát, co&nbsp;se&nbsp;stalo. Držíš-li spoutáno mé&nbsp;tělo svými rameny, poutám já&nbsp;svého ducha dobrými úmysly, jež se&nbsp;věru liší od&nbsp;tvých, jak uvidíš, chceš-li je&nbsp;přejít násilím. Jsem tvá poddaná, ne&nbsp;tvá otrokyně, a&nbsp;vznešenost tvé krve nedává a&nbsp;nesmí ti&nbsp;dávat práva nectít a&nbsp;hanobit krev moji, ač&nbsp;nevznešenou; vážím si&nbsp;sebe, já&nbsp;vesničanka a&nbsp;selka, stejně jako se&nbsp;ceníš ty, pán a&nbsp;šlechtic. U&nbsp;mne nezmůže nic tvoje naléhání, k&nbsp;ničemu neslouží tvoje bohatství, neoklamou mne tvoje slova a&nbsp;nedojmou tvoje vzdechy a&nbsp;slzy. Kdybych něco z&nbsp;toho, o&nbsp;čem mluvím, viděla u&nbsp;muže, jejž by&nbsp;mi&nbsp;rodiče dávali za&nbsp;manžela, jeho vůle byla by&nbsp;i&nbsp;mou a&nbsp;shodovala by&nbsp;se&nbsp;s&nbsp;jeho: kdyby tu&nbsp;nešlo o&nbsp;čest, i&nbsp;kdybych náklonnosti necítila, dobrovolně bych ti, pane, odevzdala, oč&nbsp;nyní s&nbsp;takovou mocí usiluješ. Toto vše ti&nbsp;pravím, aby sis nemyslel, že&nbsp;u&nbsp;mne něčeho dosáhne ten, kdo není mým zákonným manželem.‘</span></p>
        <p class="chunk" data-nb-ref-number="25" data-nb-words="43" data-nb-chars="260"><span class="idea" data-nb-ref-number="27" id="idea27" data-nb-words="43" data-nb-chars="260">‚Nebrání-li ti&nbsp;nic víc než toto, překrásná Doroteo,‘ (neboť tak se&nbsp;jmenuji, nešťastná) pravil bezectný šlechtic, ‚hle, dávám ti&nbsp;zde svoji ruku, že&nbsp;budu tvým, a&nbsp;svědky této pravdy ať&nbsp;jsou nebesa, jimž nic ukryto nezůstává, a&nbsp;obraz boží rodičky, jejž tuto máš‘.“</span></p>
        <p class="chunk" data-nb-ref-number="26" data-nb-words="31" data-nb-chars="191"><span class="idea" data-nb-ref-number="28" id="idea28" data-nb-words="31" data-nb-chars="191">Když Cardenio uslyšel, že&nbsp;se&nbsp;jmenuje Dorotea, znovu sebou trhl, zcela se&nbsp;mu&nbsp;potvrdilo jeho první domnění; nechtěl však rušit vypravování, aby zjistil, jak dopadne, co&nbsp;už&nbsp;téměř znal; jen řekl:</span></p>
        <p class="chunk" data-nb-ref-number="27" data-nb-words="31" data-nb-chars="179"><span class="idea" data-nb-ref-number="29" id="idea29" data-nb-words="31" data-nb-chars="179">„Dorotea se&nbsp;jmenuješ, paní? Slyšel jsem také o&nbsp;jedné téhož jména, snad je&nbsp;vás více stejně nešťastných. Pokračuj a&nbsp;řeknu ti&nbsp;ve&nbsp;vhodnou chvíli něco, co&nbsp;tě&nbsp;stejně uděsí, jako dojme.“</span></p>
        <p class="chunk" data-nb-ref-number="28" data-nb-words="55" data-nb-chars="312"><span class="idea" data-nb-ref-number="30" id="idea30" data-nb-words="55" data-nb-chars="312">Dorotea se&nbsp;pozastavila nad slovy Cardeniovými i&nbsp;nad jeho podivným, sešlým oděvem a&nbsp;poprosila jej, aby jí&nbsp;řekl ihned, ví-li něco o&nbsp;její záležitosti, neboť nechal-li jí&nbsp;co&nbsp;osud, byla to&nbsp;pevná vůle nést jakoukoliv pohromu, a&nbsp;že&nbsp;si&nbsp;je&nbsp;jistá, že&nbsp;ji&nbsp;nemůže potkat nic, co&nbsp;by&nbsp;ještě zvětšilo neštěstí, které se&nbsp;už&nbsp;událo.</span></p>
        <p class="chunk" data-nb-ref-number="29" data-nb-words="26" data-nb-chars="163"><span class="idea" data-nb-ref-number="31" id="idea31" data-nb-words="26" data-nb-chars="163">„Neopominul bych ti&nbsp;ihned říct, co&nbsp;si&nbsp;domýšlím, paní,“ odpověděl Cardenio, „kdyby moje domněnka byla pravdou, ale prozatím není to&nbsp;vhodné a&nbsp;pro tebe ani důležité.“</span></p>
        <p class="chunk" data-nb-ref-number="30" data-nb-words="148" data-nb-chars="861"><span class="idea" data-nb-ref-number="32" id="idea32" data-nb-words="148" data-nb-chars="861">„Ať je&nbsp;tomu tedy jakkoliv,“ odvětila Dorotea; „tentokrát se&nbsp;stalo dále, že&nbsp;don Fernando vzal obraz ze&nbsp;stěny pokoje, vzal jej za&nbsp;svědka našeho zasnoubení a&nbsp;přísahal s&nbsp;neobyčejnou výmluvností, dal mi&nbsp;slovo, že&nbsp;se&nbsp;stane mým manželem, ač&nbsp;jsem mu&nbsp;řekla, aniž bych ho&nbsp;nechala domluvit, aby uvážil, co&nbsp;činí a&nbsp;jak se&nbsp;rozhněvá jeho otec, až&nbsp;se&nbsp;dozví o&nbsp;jeho sňatku se&nbsp;selkou, jeho poddanou; že&nbsp;jej nesmí zaslepit moje krása, byť i&nbsp;sebevětší, protože nestačí na&nbsp;omluvu jeho poblouzení, a&nbsp;chce-li mi&nbsp;něco prokázat pro svou lásku ke&nbsp;mně, ať&nbsp;mě&nbsp;ponechá osudu přiměřenému mému stavu, poněvadž tak nerovná manželství se&nbsp;nikdy nedaří a&nbsp;rozkoš, s&nbsp;níž jsou počata, netrvá dlouho. Všechno toto jsem mu&nbsp;řekla a&nbsp;ještě mnoho jiného, na&nbsp;co&nbsp;si&nbsp;nevzpomínám. Ale neupustil proto od&nbsp;svého úmyslu stejně jako kupec, který nemíní zaplatit, při smlouvání nedbá, že&nbsp;koupě je&nbsp;pro něj nevýhodná.</span></p>
        <p class="chunk" data-nb-ref-number="31" data-nb-words="184" data-nb-chars="1063"><span class="idea" data-nb-ref-number="33" id="idea33" data-nb-words="184" data-nb-chars="1063">Zatím jsem si&nbsp;v&nbsp;duchu věc krátce uvážila a&nbsp;řekla si, že&nbsp;nebudu první, jež se&nbsp;manželstvím povznese z&nbsp;nízkého stavu k&nbsp;vysokému, a&nbsp;že&nbsp;ani don Fernando nebude první, jehož krása, či&nbsp;spíše slepá vášeň přiměla vzít si&nbsp;ženu stavem nižší. Nepřevracím-li tedy svět věcí nebývalou, právem přijímám čest, již mi&nbsp;osud nabízí, a&nbsp;i&nbsp;když láska, kterou jeví, nepotrvá déle než ukojení jeho touhy, přece s&nbsp;pomocí boží stanu se&nbsp;jeho ženou. A&nbsp;kdybych jej s&nbsp;opovržením odmítla, je, jak patrno, v&nbsp;takovém stavu, že&nbsp;užije násilí a&nbsp;já&nbsp;zůstanu zneuctěna a&nbsp;bez obrany proti obviněním těch, kdo nevědí o&nbsp;mé&nbsp;nevině. Neboť jak dokáži rodičům i&nbsp;jiným, že&nbsp;tento šlechtic vnikl do&nbsp;mého pokoje bez mého svolení? Veškeré tyto otázky a&nbsp;odpovědi jsem v&nbsp;okamžiku uvážila v&nbsp;mysli; nade vše mě&nbsp;pak počaly přemáhati a&nbsp;sváděti k&nbsp;tomu, co&nbsp;bylo mimo mé&nbsp;nadání mou zkázou, přísahy dona Fernanda, svědectví, jichž se&nbsp;dovolával, slzy, jež proléval, a&nbsp;jeho krása a&nbsp;ušlechtilost, které, provázeny tolika projevy opravdové lásky, byly by&nbsp;přiměly k&nbsp;oběti i&nbsp;kterékoliv jiné srdce, stejně pevné a&nbsp;čestné jako moje.</span></p>
        <p class="chunk" data-nb-ref-number="32" data-nb-words="67" data-nb-chars="384"><span class="idea" data-nb-ref-number="34" id="idea34" data-nb-words="67" data-nb-chars="384">Zavolala jsem služku, aby se&nbsp;na&nbsp;zemi přidružila k&nbsp;svědkům nebeským. Don Fernando opakoval přísahy a&nbsp;dovolával se&nbsp;mimo předešlé i&nbsp;světců nových a&nbsp;proklel se&nbsp;tisíckrát předem, kdyby nesplnil svého slibu, znovu plakal a&nbsp;znovu vzdychal a&nbsp;tiskl mě&nbsp;pevněji v&nbsp;náruč, z&nbsp;níž mě&nbsp;dosud nebyl pustil; moje dívka vyšla při tom z&nbsp;komnaty, pak já&nbsp;přestala dívkou být a&nbsp;on&nbsp;se&nbsp;stal věrolomným zrádcem.</span></p>
        <p class="chunk" data-nb-ref-number="33" data-nb-words="149" data-nb-chars="869"><span class="idea" data-nb-ref-number="35" id="idea35" data-nb-words="149" data-nb-chars="869">Den po&nbsp;této pro mne nešťastné noci nepřicházel tak rychle, jak si&nbsp;myslím don Fernando přál, neboť když dosáhneme vytouženého, co&nbsp;si&nbsp;nejvíce přejeme, je&nbsp;odejít z&nbsp;místa vítězství. Soudím tak podle toho, jak don Fernando spěchal mne opustit; obratností téže služebné, jež jej přivedla, dostal se&nbsp;ještě před svítáním na&nbsp;ulici a&nbsp;při loučení, ne&nbsp;již tak vřelém a&nbsp;prudkém, mi&nbsp;řekl, abych si&nbsp;byla jistá jeho slovem a&nbsp;věřila v&nbsp;pevnost a&nbsp;pravdivost jeho přísah, a&nbsp;na&nbsp;potvrzení své řeči stáhl z&nbsp;prstu bohatý prsten a&nbsp;navlékl jej mně. Odešel a&nbsp;nevím, zůstala-li jsem smutná či&nbsp;veselá; co&nbsp;mohu říci, je, že&nbsp;jsem byla zmatená a&nbsp;zamyšlená a&nbsp;téměř bez sebe touto nenadálou příhodou a&nbsp;neodvážila jsem se, či&nbsp;nepřišlo mi&nbsp;na&nbsp;mysl vyhubovat komorné, že&nbsp;mě&nbsp;zradila, když zavřela dona Fernanda do&nbsp;mého pokoje; vždyť jsem se&nbsp;sama ještě nemohla rozhodnout, potkalo-li mě&nbsp;štěstí, nebo neštěstí.</span></p>
        <p class="chunk" data-nb-ref-number="34" data-nb-words="142" data-nb-chars="763"><span class="idea" data-nb-ref-number="36" id="idea36" data-nb-words="142" data-nb-chars="763">Při loučení řekla jsem donu Fernandovi, že, poněvadž už&nbsp;jsem byla jeho, může mě&nbsp;touže cestou navštěvovat v&nbsp;noci i&nbsp;napříště, dokud by&nbsp;si&nbsp;nepřál naše spojení oznámit veřejně. Ale on&nbsp;přišel jen ještě noci nejbližší a&nbsp;pak ho&nbsp;už&nbsp;nespatřila ani na&nbsp;ulici, ani v&nbsp;kostele po&nbsp;více než měsíc a&nbsp;čekala jsem na&nbsp;něj marně, ač&nbsp;mi&nbsp;bylo známo, že&nbsp;je&nbsp;v&nbsp;místě a&nbsp;že&nbsp;po&nbsp;většinu dní chodí na&nbsp;lov, jejž si&nbsp;velmi oblíbil. To&nbsp;byly pro mne věru hořké a&nbsp;smutné dny a&nbsp;hodiny a&nbsp;vím, že&nbsp;jsem tehdy začala pochybovat o&nbsp;věrnosti dona Fernanda, ba&nbsp;jsem v&nbsp;ni&nbsp;nevěřila. Tenkrát také vyslechla moje služebná výtky, jichž se&nbsp;jí&nbsp;za&nbsp;její opovážlivost dosud nedostalo; musela jsem přemáhat slzy a&nbsp;smutek v&nbsp;líci, abych u&nbsp;svých rodičů nevyvolala otázku, co&nbsp;mě&nbsp;trápí, a&nbsp;abych nemusela pro ně&nbsp;vymýšleti lži.</span></p>
        <p class="chunk" data-nb-ref-number="35" data-nb-words="80" data-nb-chars="464"><span class="idea" data-nb-ref-number="37" id="idea37" data-nb-words="80" data-nb-chars="464">Ale to&nbsp;vše ustalo najednou, neboť přišla chvíle, kdy zmizely ohledy a&nbsp;přestaly počestné řeči, přešla trpělivost a&nbsp;zjevily se&nbsp;mé&nbsp;tajné myšlenky. Za&nbsp;několik dní potom se&nbsp;totiž vypravovalo v&nbsp;obci, že&nbsp;se&nbsp;don Fernando oženil v&nbsp;blízkém městě s&nbsp;překrásnou dívkou z&nbsp;velmi vážené rodiny, ač&nbsp;ne&nbsp;tak bohatou, aby si&nbsp;pro věno mohla činit nároky na&nbsp;sňatek tak vznešený. Říkalo se, že&nbsp;se&nbsp;jmenuje Luscinda, a&nbsp;mluvilo se&nbsp;mnoho o&nbsp;podivuhodných věcech, jež se&nbsp;přihodily při sňatku.“</span></p>
        <p class="chunk" data-nb-ref-number="36" data-nb-words="26" data-nb-chars="161"><span class="idea" data-nb-ref-number="38" id="idea38" data-nb-words="26" data-nb-chars="161">Cardenio při jméně Luscindině trhl jen rameny, hryzl se&nbsp;do&nbsp;rtů, svraštil obočí a&nbsp;nechal vytrysknout za&nbsp;okamžik z&nbsp;očí dvěma potůčkům slz. Ale Dorotea pokračovala:</span></p>
        <p class="chunk" data-nb-ref-number="37" data-nb-words="179" data-nb-chars="1013"><span class="idea" data-nb-ref-number="39" id="idea39" data-nb-words="179" data-nb-chars="1013">„Tato smutná zpráva mne došla, však místo aby mi&nbsp;při ní&nbsp;srdce stydlo v&nbsp;led, rozpálilo se&nbsp;hněvem a&nbsp;vztekem tak, že&nbsp;málem bych byla vyběhla do&nbsp;ulice a&nbsp;vykřičela tu&nbsp;hanebnou zradu, jež byla na&nbsp;mně spáchána. Ale pak se&nbsp;zuřivost utišila dík úmyslu, který jsem ještě té&nbsp;noci vyplnila, totiž že&nbsp;jsem se&nbsp;převlékla do&nbsp;šatů, které mi&nbsp;dal jeden z&nbsp;pastýřů, sluhů mého otce, jemuž jsem se&nbsp;se&nbsp;svým neštěstím svěřila a&nbsp;prosila jej o&nbsp;doprovod do&nbsp;města, o&nbsp;němž jsem věděla, že&nbsp;v&nbsp;něm můj nepřítel dlí. Nejprve káral mou smělost a&nbsp;zrazoval mě&nbsp;od&nbsp;rozhodnutí, ale vida mě&nbsp;pevně odhodlánou, nabídl se&nbsp;mě&nbsp;doprovodit třebas na&nbsp;konec světa, jak pravil. Hned jsem složila do&nbsp;prostěradla ženský šat, nějaké šperky a&nbsp;peníze pro náhodnou potřebu a&nbsp;v&nbsp;nočním tichu, bez vědomí zrádné komorné, jsem opustila dům ve&nbsp;společnosti pastýře a&nbsp;mnoha myšlenek; zamířila jsem pěšky k&nbsp;městu, poháněná k&nbsp;spěchu touhou dorazit tam brzo, a&nbsp;ne-li zmařit, co&nbsp;jsem pokládala za&nbsp;hotové, alespoň požádat dona Fernanda, aby mi&nbsp;řekl, s&nbsp;jakým to&nbsp;svědomím tak jednal.</span></p>
        <p class="chunk" data-nb-ref-number="38" data-nb-words="164" data-nb-chars="935"><span class="idea" data-nb-ref-number="40" id="idea40" data-nb-words="164" data-nb-chars="935">Za&nbsp;půl třetího dne jsem byla u&nbsp;cíle, a&nbsp;jakmile jsem vstoupila do&nbsp;města, ptala jsem se&nbsp;po&nbsp;domu rodičů Luscindiných; první, jejž jsem oslovila, mi&nbsp;pověděl více, než jsem si&nbsp;přála; řekl mi, kde dům je&nbsp;a&nbsp;co&nbsp;se&nbsp;při svatbě dceřině stalo; v&nbsp;městě bylo to&nbsp;tak obecně známo, že&nbsp;o&nbsp;tom po&nbsp;ulicích mluvil kdekdo; řekl mi, že&nbsp;oné noci, kdy si&nbsp;don Fernando vzal Luscindu, nevěsta, prohlásila, že&nbsp;svoluje být jeho ženou, omdlela, a&nbsp;když jí&nbsp;manžel uvolnil život, aby vydechla, našel list psaný její rukou, kde prohlašovala, že&nbsp;nemůže být ženou dona Fernanda, poněvadž je&nbsp;ženou Cardeniovou, kterýžto, jak mi&nbsp;ten člověk pověděl, byl významným šlechticem z&nbsp;téhož města, a&nbsp;že&nbsp;donu Fernandovi dala souhlas k&nbsp;sňatku, jen aby byla poslušná svých rodičů. Zkrátka pověděl mi, že&nbsp;z&nbsp;listu vysvítalo, že&nbsp;měla v&nbsp;úmyslu vzít si&nbsp;život po&nbsp;svatbě, a&nbsp;uváděla tam důvody k&nbsp;sebevraždě. Všechna tato slova byla potvrzena dýkou, kterou nalezli, nevím již kde, v&nbsp;jejím šatě.</span></p>
        <p class="chunk" data-nb-ref-number="39" data-nb-words="116" data-nb-chars="650"><span class="idea" data-nb-ref-number="41" id="idea41" data-nb-words="116" data-nb-chars="650">Když to&nbsp;don Fernando uviděl, zdálo se&nbsp;mu, že&nbsp;jej Luscinda podvedla, zesměšnila a&nbsp;znevážila, i&nbsp;vrhl se&nbsp;na&nbsp;ni&nbsp;ještě, než se&nbsp;probrala ze&nbsp;mdlob, a&nbsp;chtěl ji&nbsp;u&nbsp;ní&nbsp;nalezenou dýkou probodnout; byl by&nbsp;to&nbsp;učinil, ale rodiče a&nbsp;ostatní příbuzní mu&nbsp;zabránili. Říkalo se&nbsp;dále, že&nbsp;don Fernando potom odešel a&nbsp;že&nbsp;se&nbsp;Luscinda probudila ze&nbsp;mdlob až&nbsp;druhého dne a&nbsp;že&nbsp;se&nbsp;přiznala rodičům, že&nbsp;je&nbsp;vskutku snoubenkou onoho Cardenia. Potom jsem zvěděla, že&nbsp;onen Cardenio byl při svatebním obřadu, a&nbsp;když viděl to, co&nbsp;nečekal, totiž její oddavky, odjel v&nbsp;zoufalství z&nbsp;města, zanechal psaní o&nbsp;bolesti, již mu&nbsp;Luscinda způsobila, a&nbsp;o&nbsp;svém útěku na&nbsp;místa, kde ho&nbsp;nikdo nespatří.</span></p>
        <p class="chunk" data-nb-ref-number="40" data-nb-words="136" data-nb-chars="761"><span class="idea" data-nb-ref-number="42" id="idea42" data-nb-words="136" data-nb-chars="761">Toto všechno bylo veřejně známo po&nbsp;městě, mluvili o&nbsp;tom všichni a&nbsp;ještě více mluvili, když zvěděli, že&nbsp;Luscinda uprchla z&nbsp;otcovského domu i&nbsp;města, že&nbsp;jí&nbsp;nelze nalézt a&nbsp;že&nbsp;její rodiče si&nbsp;zoufají, nevědí, čeho se&nbsp;chytit, aby ji&nbsp;nalezli. Všechny tyto zvěsti posílily mé&nbsp;naděje a&nbsp;bylo mi&nbsp;milejší dona Fernanda nenalézt než nalézt jej po&nbsp;boku manželky; zdálo se&nbsp;mi, že&nbsp;brána k&nbsp;mé&nbsp;spáse není dosud zcela zavřena, a&nbsp;vykládala jsem si, že&nbsp;nebe samo položilo onu překážku druhému sňatku, aby Fernanda přimělo k&nbsp;poznání, čím je&nbsp;povinen spojení prvnímu, že&nbsp;je&nbsp;křesťan a&nbsp;že&nbsp;si&nbsp;musí více hledět duše než lidských ohledů. Všechno toto jsem převracela v&nbsp;duchu a&nbsp;těšila jsem se, ač&nbsp;nebylo z&nbsp;čeho, vymýšlela si&nbsp;četné a&nbsp;slabé naděje, abych si&nbsp;udržela život, jehož se&nbsp;nyní hrozím.</span></p>
        <p class="chunk" data-nb-ref-number="41" data-nb-words="119" data-nb-chars="698"><span class="idea" data-nb-ref-number="43" id="idea43" data-nb-words="119" data-nb-chars="698">Když jsem tak pobývala v&nbsp;městě a&nbsp;nevěděla si&nbsp;rady, neboť jsem dona Fernanda nenalezla, slyšela jsem veřejně ohlašovat, že&nbsp;je&nbsp;slibována velká odměna tomu, kdo mě&nbsp;nalezne, přičemž oznamován můj věk i&nbsp;líčeny šaty, jež nosím; přitom bylo prohlašováno, že&nbsp;mě&nbsp;unesl z&nbsp;domova od&nbsp;rodičů onen pastýř, který mě&nbsp;provázel, což se&nbsp;mne velmi dotklo, neboť jsem na&nbsp;tom poznávala, jak poklesla moje dobrá pověst: neboť jsem jí&nbsp;pozbyla nejen svým útěkem, ale i&nbsp;tím, že&nbsp;jsem odešla s&nbsp;člověkem tak nízkým a&nbsp;mého spolehnutí nehodným. Vyslechla jsem vyhlášku a&nbsp;opustila jsem okamžitě město i&nbsp;se&nbsp;sluhou, na&nbsp;němž bylo už&nbsp;patrné kolísání věrnosti; onoho večera vnikli jsme do&nbsp;lesů těchto hor ze&nbsp;strachu, aby nás nenalezli.</span></p>
        <p class="chunk" data-nb-ref-number="42" data-nb-words="120" data-nb-chars="728"><span class="idea" data-nb-ref-number="44" id="idea44" data-nb-words="120" data-nb-chars="728">Ale neštěstí prý nepřichází nikdy samo a&nbsp;konec jednoho bývá počátkem druhého, většího. To&nbsp;se&nbsp;vyplnilo též na&nbsp;mně, neboť když mě&nbsp;můj dobrý sluha, dosud věrný a&nbsp;spolehlivý, viděl tak samotnou, puzen spíše svým chtíčem než mou krásou, chtěl využít příležitosti, již mu&nbsp;tyto pustiny skýtaly, a&nbsp;bez studu a&nbsp;bázně boží i&nbsp;úcty ke&nbsp;mně začal mi&nbsp;projevovat lásku. Slyšel moje hrubé a&nbsp;pohněvané odpovědi na&nbsp;své hanebné návrhy, nechal proseb, jimiž chtěl nejprve dojít svého, a&nbsp;začal používat násilí. Avšak spravedlivé nebe, které zřídka nebo nikdy nepřestává sledovat a&nbsp;podporovat spravedlivé záměry, poskytlo podporu i&nbsp;záměrům mým a&nbsp;tak jsem jej slabou svou silou bez námahy shodila ze&nbsp;skály a&nbsp;nechala ležet, nevím, zda živého či&nbsp;mrtvého.</span></p>
        <p class="chunk" data-nb-ref-number="43" data-nb-words="152" data-nb-chars="842"><span class="idea" data-nb-ref-number="45" id="idea45" data-nb-words="152" data-nb-chars="842">Pak jsem vnikla do&nbsp;těchto hor rychleji, než můj úděs a&nbsp;únava dovolovaly, vedena jedinou myšlenkou a&nbsp;úmyslem: skrýt se&nbsp;zde a&nbsp;utéci otci i&nbsp;všem, kteří mě&nbsp;hledají z&nbsp;jeho rozkazu. Proto jsem přišla sem před nevím již kolika měsíci a&nbsp;našla jsem tu&nbsp;dobytkáře, jenž mě&nbsp;vzal do&nbsp;služby v&nbsp;osadě v&nbsp;srdci těchto hor; u&nbsp;něho jsem sloužila za&nbsp;pasáka po&nbsp;celý tento čas, dbala na&nbsp;to, abych byla neustále na&nbsp;poli, abych ukryla vlasy, jež mě&nbsp;nyní mimo nadání prozradily. Ale všechna moje opatrnost a&nbsp;námaha nesloužily k&nbsp;ničemu, neboť můj pán poznal, že&nbsp;nejsem chlapcem, a&nbsp;pojal týž zlý úmysl jako můj sluha. A&nbsp;protože osud nedává vždy léku našim nesnázím, nenalezla jsem skály ani rokle, kam jej svrhnout, jak jsem byla učinila sluhovi. Proto jsem ho&nbsp;raději opustila a&nbsp;skryla jsem se&nbsp;znovu v&nbsp;těchto divočinách, než abych s&nbsp;ním znovu měřila svou sílu nebo lest.</span></p>
        <p class="chunk" data-nb-ref-number="44" data-nb-words="64" data-nb-chars="350"><span class="idea" data-nb-ref-number="46" id="idea46" data-nb-words="64" data-nb-chars="350">Pravím tedy, že&nbsp;jsem se&nbsp;znovu skryla a&nbsp;hledám místo, kde bych mohla bez závady v&nbsp;nářku a&nbsp;slzách prosit nebesa, aby se&nbsp;smilovala nad mým neštěstím a&nbsp;dopřála mi&nbsp;štěstí vyváznout z&nbsp;něho, nebo aby mě&nbsp;v&nbsp;této pustině zbavila života, aby ani vzpomínka nezůstala na&nbsp;ubohou dívku, jež, ač&nbsp;nevinná, zavdala příčinu, aby se&nbsp;o&nbsp;ní&nbsp;mluvilo a&nbsp;šeptalo doma i&nbsp;jinde.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_de_la_mancha_041.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>