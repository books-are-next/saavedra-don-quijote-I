<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady" id="calibre_pb_35">KAPITOLA
XXVI.,<br class="calibre1"/>
<span class="mlpznakkurziva11b"><span class="calibre24">kde se dále líčí, jakých kousků se don Quijote z lásky dopouštěl v Sieře
Moreně.</span></span></h2>

<p class="mlptextbez1radku">Historie dále vypravuje, co činil muž Smutné Postavy,
když zůstal sám: když don Quijote, nahý od pasu, přestal metat kotrmelce a uviděl,
že Sancho odjel, nečekal na další nesmysly, vylezl na špici vysoké skály a tam
se dal do přemýšlení o tom, čím se už vícekrát zabýval, aniž se rozhodl, totiž
co by bylo lepší a co by se mu spíše hodilo, zda napodobení zuřivého šílení
Rolandova či Amadisovy zádumčivosti.</p>

<p class="mlptext2">Řekl si u sebe: </p>

<p class="mlptext2">„Jaký div, že Roland byl tak dobrým a statečným rytířem, jak
všichni vypravují? Koneckonců, chránily ho čáry a nikdo nemohl jej zabít, leda
by mu vrazil špendlík do špičky nohy, a on nosil stále střevíce sedmkrát
železem pobité; to mu ovšem nic nepomohlo proti Bernardu z Carpia, který to zjistil
a zardousil ho v Roncesvales. Ale nechme toho, že byl statečný, a všimněme si,
že se zbláznil! Stalo se to dozajista proto, že nalezl u studánky znamení a zvěděl
od pastýře, že Angelica se víc než dvakrát vyspala s Medorem, kučeravým Maurem,
pážetem Agramantovým. A když poznal, že je to pravda a že jeho milá jej tak
pohaněla, zbláznil se právem. Ale jakpak se mu mám šílenstvím podobat já, který
se mu nepodobám důvodem k němu? Neboť moje Dulcinea z Tobosa, a na to bych se
odvážil přísahat, neviděla Maura v jeho kroji ještě za celý svůj život, a je
dnes taková, jakou ji matka zrodila; zřejmě bych jí křivdil, kdybych se
zbláznil bláznovstvím zuřivého Rolanda.</p>

<p class="mlptext2">Na druhé straně vidím, že Amadis Galský beze ztráty rozumu a bez
bláznivých kousků dosáhl stejné milenecké slávy jako předešlý, neboť, jak
historie praví, jen proto, že ho paní jeho Oriana odmítla (rozkázala mu, aby jí
nechodil na oči, dokud se jí nezlíbí), odešel na Pustou skálu k poustevníkovi a
tam tak plakal, že mu samo nebe pomohlo uprostřed jeho bolestí a nouze. A je-li
to pravda, jako že jest, proč bych se nyní měl trápit, svlékat donaha, škodit
těmto stromům, jež mi neublížily, proč bych měl kalit čistou vodu studánek, jež
mi dají napít, až se mi zachce? Ať žije památka Amadisova a budiž napodoben donem
Quijotem de la Mancha, v čem jen lze; pak se bude říkat o tomto, co se pravilo
o onom, že, nevykonal-li velkých věcí, zemřel ve snaze o ně. A nejsem-li
odháněn ani odmítán svojí Dulcineou, stačí, jak jsem již pravil, že jsem od ní
odloučen. Vzhůru, ruce k dílu, výkony Amadisovy, vstupte mi na mysl a poučte
mě, jak vás mám napodobit! Ale už si vzpomínám, že nejvíce se modlil, a totéž
učiním i já.“</p>

<p class="mlptext2">Za růženec posloužilo mu několik větších duběnek korkovníku, jež
navlékl; tuze ho trápilo, že tam není poustevníka, jenž by ho vyzpovídal a potěšil;
a procházeje po lučině, vpisoval a vyrýval do kůry stromů i drobného písku
četné verše, vesměs se hodící k jeho smutku nebo opěvající Dulcineu. Ale ty,
jež lze číst v úplnosti a které byly nalezeny, když byl don Quijote odkryt,
byly pouze tyto:</p>

<p class="mlpversei">Stromoví a vše, co kvete, <br class="calibre1"/>
plno mízy, jaré síly,<br class="calibre1"/>
stvoly, jež se k slunci pnete, <br class="calibre1"/>
těžko se vám žal můj sdílí; <br class="calibre1"/>
aspoň pláč můj vyslechněte!<br class="calibre1"/>
Kéž vás v klidu nerušily <br class="calibre1"/>
nejkrutější moje žaly.<br class="calibre1"/>
Pro útěchu k vám se chýlí <br class="calibre1"/>
don Quijote, jenž zde kvílí,<br class="calibre1"/>
Dulcinea že je v dáli v Tobosu!</p>

<p class="mlpversei">Ve vašich se stínech sklání <br class="calibre1"/>
milenec snad nejvěrnější, <br class="calibre1"/>
prchaje před krásnou paní, <br class="calibre1"/>
v bolesti své nejstrašnější, <br class="calibre1"/>
na níž nemůže mít viny.<br class="calibre1"/>
Krušen marnou láskou šílí, <br class="calibre1"/>
z očí se mu slzy valí, <br class="calibre1"/>
že by soudek naplnily, <br class="calibre1"/>
tolik don Quijote kvílí,<br class="calibre1"/>
Dulcinea že je v dáli <br class="calibre1"/>
v Tobosu!</p>

<p class="mlpversei">Dobrodružství vyhledává <br class="calibre1"/>
ve skaliskách příkrých štítů, <br class="calibre1"/>
zklamání však vše mu dává, <br class="calibre1"/>
ze strží a lesních krytů <br class="calibre1"/>
bolest přepadá jej dravá.<br class="calibre1"/>
Nezná snítky dotek milý, <br class="calibre1"/>
důtek rány spíš tak pálí, <br class="calibre1"/>
které do krvava bily, <br class="calibre1"/>
don Quijote, že teď kvílí,<br class="calibre1"/>
Dulcinea že je v dáli<br class="calibre1"/>
&#160;v Tobosu!</p>

<p class="mlptext2">Ti, kdo našli tyto verše, zasmáli se nemálo přídavku „z Tobosa“
u jména Dulciney, neboť se jim zdálo, že si don Quijote asi myslel, že by nikdo
básni nerozuměl, kdyby jmenuje Dulcineu nejmenoval také Toboso: to byla také
pravda, jak se sám později přiznal. Napsal ještě mnoho jiných veršů, ale, jak
řečeno, nebylo možné je rozluštit kromě právě těchto citovaných slok. A mimo to
ovšem vzdychal, volal fauny a silvany lesní, nymfy řek i bolestnou, slzavou
Echo, aby mu odpověděli, vyslechli jej a potěšili, a hledal byliny, aby měl co jíst,
než se Sancho vrátí. A kdyby byl nepřítomen tři neděle, jako byl nepřítomen tři
dny, Rytíř Smutné Postavy by vypadal tak, že by ho vlastní matka nepoznala.</p>

<p class="mlptext2">Nechme jej zabraného vzdechy a verši a povězme, jak se vedlo
Sanchu Panzovi v jeho poslání. Když se dostal na královskou silnici, vydal se
hledat cestu k Tobosu a druhého dne dojel až k hospodě, kde ho potkalo ono
neštěstí na prostěradle, a sotva ji spatřil, zdálo se mu, že už zase létá
vzduchem; nechtělo se mu proto vstoupit, ač byl čas k jídlu a mohl i měl tak
učinit; mimoto měl chuť na něco teplého, neboť už po dlouhé dny jedl pouze
jídla studená. To ho přinutilo přiblížit se k hospodě, a když tak váhal, má-li
vejít či ne, vyšli z hospody dva muži, kteří ho hned poznali. Jeden z nich
řekl: </p>

<p class="mlptext2">„Povězte mi, pane licenciáte, není ten tam na koni Sancho
Panza, o němž řekla hospodyně našeho dobrodruha, že odejel s jejím pánem jako
zbrojnoš?“</p>

<p class="mlptext2">„Skutečně,“ pravil licenciát, „a to je kůň našeho dona Quijota.“
</p>

<p class="mlptext2"><span class="calibre13">Poznali jej dobře, neboť to
byli farář a holič z jeho vlastní vsi, ti, co zkoumali a soudili knihy. Jakmile
se utvrdili v domnění, že běží o Sancha Panzu a Rocinanta, přiblížili se,
zvědavi na dona Quijota, a farář na něj zvolal: </span></p>

<p class="mlptext2">„Příteli Sancho Panzo, kde zůstal váš pán?“</p>

<p class="mlptext2">Sancho Panza poznal je hned a rozhodl se zatajit místo pobytu
i stav svého pána; odpověděl jim tudíž, že jeho velitel je na jistém místě
jistou předůležitou věcí velmi zaměstnán a tu že nesmí prozradit ani za všechna
bohatství světa. </p>

<p class="mlptext2">„Nikoliv, nikoliv, Sancho Panzo,“ řekl holič, „nepovíte-li
nám, kde je, budeme se domnívat a již se domníváme, že jste jej zabil a okradl,
neboť jedete na jeho koni. Buď nám povíte, kde je pán herky, nebo uvidíte!“</p>

<p class="mlptext2">„Mně nemáte co vyhrožovat, já nejsem z těch, co kradou a zabíjejí,
ať si zabíjí lidi čas nebo Bůh! Můj pán si pěkně dělá pokání tamhle v horách,“
a bez zastávky jim hned spěšně vypravoval, v jakém stavu tam zůstal, jaká
dobrodružství ho potkala a že on nese dopis paní Dulcinee z Tobosa, dceři
Lorenza Corchuela, do níž je pán zamilovaný až po uši.</p>

<p class="mlptext2">Oba byli udiveni vyprávěním Sancha Panzy, a ač už znali
bláznovství dona Quijota i ráz jeho, když slyšeli o něm, byli však znovu
překvapeni. Požádali Sancha Panzu, aby jim ukázal dopis, jejž má pro paní
Dulcineu z Tobosa. Řekl, že je napsán v zápisníku a že pán rozkázal, aby jej
dal přepsat na zvláštní papír v první vsi, kam přijede; na to pravil farář, aby
mu jej ukázal, že jej přepíše velmi úhledně. Sancho Panza strčil ruku za ňadra pro
knížku, ale nenalezl ji a nebyl by ji nalezl, kdyby ji hledal dodnes, neboť
zůstala u dona Quijota a rytíř mu ji nedal a jeho nenapadlo říct si o ni.</p>

<p class="mlptext2">Když Sancho viděl, že knížky nenalézá, obličej mu ztuhl jako
mrtvému, rychle si znovu ohmatal celé tělo, znovu ji nenalezl, a tu si vjel
oběma rukama do vousů, vyrval si jich polovic a pak si bez zastávky vrazil půl tuctu
facek, až se mu obličej a nos zalily krví. Farář a holič, jak to viděli, ptali
se, co se mu stalo, že se sebou tak zle nakládá. </p>

<p class="mlptext2">„Co se mi stalo?“ řekl Sancho, „ztratil jsem obratem ruky tři
osly, z nichž každý byl jako celý zámek.“</p>

<p class="mlptext2">„Jakpak to?“ ptal se holič. </p>

<p class="mlptext2">„Ztratil jsem zápisník,“ odvětil Sancho, „kde byl dopis pro
Dulcineu a úpis, podepsaný pánem, v němž rozkazoval neteři dát mi tři osly ze
čtyř nebo pěti, co doma mají,“ a tu jim vylíčil ztrátu svého zvířete. Farář ho
potěšil slovy, že až najde jeho pána, přiměje ho, by obnovil poukaz, a to na
řádném papíře, jak je zvykem a obyčejem, protože poukázky v zápisníku nejsou
přijímány a plněny.</p>

<p class="mlptext2">Tím se Sancho utěšil a řekl, že je-li tomu tak, ztráta dopisu Dulcinee
ho příliš netrápí, neboť jej umí téměř nazpaměť a může jej diktovat, kde a kdy
budou chtít. </p>

<p class="mlptext2">„Odříkejte jej, Sancho, tedy,“ řekl holič, „a potom jej
napíšeme.“ </p>

<p class="mlptext2">Sancho Panza se zastavil, drbal se v hlavě, aby si dopis
připomněl, přešlapoval z nohy na nohu, chvíli hleděl do země, chvíli prohlížel
nebe, když si okousal polovic nehtu na prstu udržuje v napětí ty, kdo si přáli
být jeho posluchači, řekl po dlouhé chvíli: </p>

<p class="mlptext2">„Na mou duši, pane licenciáte, ať čert vezme, co si z toho
psaní pamatuji, ale začíná takto: Vladařko a hnětená paní moje.“</p>

<p class="mlptext2">„To asi nebylo hnětená,“ řekl holič, „ale vznešená nebo
šlechetná.“</p>

<p class="mlptext2">„Tak jest,“ na to Sancho, „a potom, jestli si dobře vzpomínám,
pokračovalo… jestli si dobře vzpomínám…: Nemocný beze spánku a pohaněný líbá Vaší
Milosti ruce, nevděčná, škaredá krásko, a pak tam bylo něco o zdraví či
nezdraví, jež jí přál, a tak to pokračovalo, až na konci stálo: Tvůj do smrti
Rytíř Smutné Postavy.“</p>

<p class="mlptext2">Oba posluchači si nemálo libovali dobrou paměť Sancha Panzy a velmi
mu ji vychválili a požádali ho, aby jim dopis ještě dvakrát opakoval, aby i oni
si jej zapamatovali za účelem opsání. Sancho jim jej opakoval třikrát a třikrát
řekl tři tisíce nových nesmyslů; potom se dal do líčení příhod pánových, ale
slovem nehlesl o svém lítání vzduchem v této hospodě, do níž se zdráhal
vstoupit; řekl také, že jeho pán, až mu přinese dobrou odpověď od paní Dulciney
z Tobosa, vydá se na cestu, aby se stal císařem nebo aspoň králem, neboť na tom
se shodli oba a je to snadné stát se jím při jeho statečnosti a síle; a až jím
bude, že jeho ožení, neboť jistě už asi bude vdovcem, s dcerou císařskou,
dědičkou bohatého a velkého státu na pevné zemi, neboť o ostrovy že už nestojí.
Sancho mluvil tak klidně a tak přihlouple, utíral si chvílemi nos, že oba byli
znovu udiveni, zvažovali, jak silné je bláznovství dona Quijota, když zasáhlo i
rozum onoho chudáka. Netrápili se však vysvětlováním, jak se mýlí, mysleli si,
že je lépší nechat jej při jeho neškodné domněnce a že se posloucháním jeho
nesmyslů znamenitě pobaví. A tak mu jen řekli, aby se modlil za zdraví svého
pána, že je možné a myslitelné, že se časem císařem stane, jak říká, nebo
aspoň arcibiskupem či jiným takovým hodnostářem.</p>

<p class="mlptext2">Na to odvětil Sancho: </p>

<p class="mlptext2">„Pánové, kdyby se kola osudu tak zatočila, že by mého pána
napadlo být ne císařem, ale arcibiskupem, chtěl bych vědět, co mají arcibiskupové
ve zvyku dávat svým zbrojnošům.“</p>

<p class="mlptext2">„Dávají jim,“ řekl farář, „nějaký jednoduchý důchod, buď faru,
nebo výnosné kostelnictví, nehledě na ofěru, jež obyčejně vynáší také tolik.“</p>

<p class="mlptext2">„Ale k tomu je třeba,“ namítl Sancho, „aby zbrojnoš nebyl
ženat a dovedl přinejmenším ministrovat při mši, a je-li tomu tak, běda mně,
neboť mám ženu a neznám ani abecedu. Co se mnou bude, vzpomene-li si můj pán
být arcibiskupem a ne císařem, jak mívají ve zvyku a obyčeji potulní rytíři?“</p>

<p class="mlptext2">„Netrapte se, příteli Sancho,“ pravil holič, „poprosíme vašeho
pána a poradíme mu, ba uložíme mu na srdce, aby byl císařem a ne arcibiskupem,
což bude pro něj i snazší, neboť je spíš statečný než učený.“</p>

<p class="mlptext2">„Také se mi zdá,“ odpověděl Sancho, „ač mohu říci, že se hodí
ke všemu. Já ze své strany budu se modlit k Pánu Bohu, aby ho zavedl tam, kde
by nejvíce vydělal, a kde by mi nejvíce mohl dát.“</p>

<p class="mlptext2">„Moudře mluvíte,“ pravil farář, „a jednáte jako dobrý křesťan.
Ale nyní se musíme dohodnout, jak zprostit vašeho pána zbytečného pokání,
které, jak pravíte, provozuje. Abychom uvážili, jak jednat a zároveň pojedli, k
čemuž je už čas, bude dobře, vejdeme-li do hospody.“ </p>

<p class="mlptext2">Sancho řekl, aby jen vešli, on že počká venku a že jim později
řekne, proč nechce ani nemůže do hospody vejít; že je však prosí, aby mu přinesli
něco k jídlu, něco teplého, a také obroku Rocinantovi. Opustili jej tudíž a za
chvilku mu holič přinesl jídlo.</p>

<p class="mlptext2">Potom oba zvažovali, jakým způsobem dosáhnout cíle, a farář
dostal nápad velmi odpovídající vkusu dona Quijota a vhodný pro jejich úmysl;
řekl holičovi, že se zamýšlí obléct za potulnou slečnu a on aby se převlékl,
jak nejlíp umí, za zbrojnoše, a že pak půjdou za donem Quijotem; slečna se bude
tvářit zarmouceně a že potřebuje pomoci a požádá jej o milost, kterou jí
jakožto statečný bludný rytíř nebude moci odepřít, totiž aby jel s ní, kam jej
povede, napravit křivdu, jíž se na ní dopustil jistý zlý rytíř; poprosí jej
také, aby po ní nežádal, by sňala závoj, a neptal se jí na původ, dokud ji
nepomstí na onom rytíři. Farář pravil též, že je přesvědčen, že don Quijote
vyhoví všemu, oč bude ve věci požádán, a že ho tak dostanou z hor a dovedou
zpět do jeho vsi, kde se uvidí, je-li proti jeho bláznovství nějaký lék.</p>

</div>
</body>
</html>