<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection10">
<h2 class="mlpuroven1zvlastnipripady">KAPITOLA
XLII.<br class="calibre1"/>
<span class="mlpznakkurziva11b"><span class="calibre24">o dalších příhodách v hospodě a o jiných důležitých událostech.</span></span></h2>

<p class="mlptextbez1radku">To dopověděl otrok, zmlkl a don Fernando pravil:</p>

<p class="mlptext2">„Opravdu, pane setníku, vyprávěl jste nám tu zvláštní příhodu
tak zajímavě a poutavě, jako je příhoda sama; celé vyprávění je podivné a nevšední,
plné zajímavých podrobností, a udivuje všechny posluchače. Se zájmem jsme vás
vyslechli, a kdybyste vyprávěl až do rána, poslouchali bychom rádi ještě jednou
od počátku.“</p>

<p class="mlptext2">Potom don Fernando a ostatní nabízeli mu svou pomoc tak
laskavě a upřímně, že setník vzal zadost jejich dobrou vůlí; don Fernando
zvláště jej žádal, aby jel s ním, že požádá svého bratra markýze, aby byl
kmotrem při křtu Zoraidině; že jej sám vypraví, aby se mohl vrátit domů
důstojně, jak to jeho postavení vyžaduje. Otrok však zdvořile poděkoval a nabídky
šetrně odmítl.</p>

<p class="mlptext2">Nastal večer a u hostince zarazil kočár s několika sluhy na
koních. Žádali o nocleh a hostinská jim oznámila, že jsou všechny již zabrané.</p>

<p class="mlptext2">„Ať je to jakkoliv,“ odpověděl jeden z jezdců, který vstoupil
do místnosti, „jistě budete mít nějaké místo pro pana sudího.“</p>

<p class="mlptext2">Hostinská když zaslechla toto jméno, se ulekla a pravila: </p>

<p class="mlptext2">„Pane, nemám postele; veze-li Jeho Milost pan sudí postel s sebou,
a jistě že veze, ať vstoupí, přenechám mu já a můj muž svoji světnici.“</p>

<p class="mlptext2">„Dobře,“ na to sluha; zatím z vozu vystoupil muž, jehož oděv
prozrazoval jeho úřad i hodnost, neboť dlouhý kabát s vyloženými rukávy
ukazoval, že je soudcem, jak sluha řekl.</p>

<p class="mlptext2"><span class="calibre13">Za ruku vedl asi
šestnáctiletou dívku v cestovním oděvu, tak milou, líbeznou a hezkou, že
všichni užasli, i nebýt Dorotey, Luscindy a Zoraidy, tvrdili by, že taková
krása je k nenalezení.</span></p>

<p class="mlptext2">Don Quijote spatřil sudího a dívku a pravil:</p>

<p class="mlptext2">„Vstupte, Milosti, beze strachu do tohoto hradu a zůstaňte v něm;
ač je těsný a nepohodlný, není místa pod sluncem tak těsného a nepohodlného,
kam by se nevešly zbraně a učenost, hlavně, když jsou provázeny tak krásnou
dívkou, jako je ta, Vaše Milosti, která provází vaši učenost; takové kráse se mají
nejen otvírat hrady, ale i uhýbat skály a rozestupovat vrchy, aby jí udělaly cestu.
Vejděte, Milosti, do tohoto ráje, naleznete zde hvězdy a slunce, které mohou
být společnicí nebi, které Vaši Milost doprovází; zde naleznete výkvět zbraní i
krásy.“</p>

<p class="mlptext2">Sudí byl překvapen řečí dona Quijota a prohlížel si jej
pozorně, divil se jeho vzezření i slovům a nevěděl, co by řekl; užasl, když
uviděl Luscindu, Doroteu a Zoraidu, které, když se dověděly o nových hostech a krásné
dívce, o níž jim vyprávěla hostinská, přišly ji uvítat; zatím don Fernando, Cardenio
a farář oslovili je rozumněji a učinili jim nabídky dvornější. Pan sudí byl
opravdu udiven vším, co viděl a slyšel; krasavice se pozdravily s jeho dcerou.
Sudí záhy poznal, že mluví se vznešenými lidmi, ale oděv, podoba a slova dona Quijota
jej mýlila; když se všichni uvítali a přesvědčili se o pohodlí v hostinci, bylo
umluveno, že ženy budou spát v známé už komoře a muži že zůstanou před ní jako
na stráži; sudí rád dovolil, aby jeho dcera šla spát k dámám, což udělala
radostně. Z polovice lůžka, které přivezl sudí, a z chatrného lože hospodského
upravily si lůžko lepší, než by si pomyslely.</p>

<p class="mlptext2">Otrok hned při spatření sudího pocítil tlukot srdce a měl
tušení, že se setkal s bratrem; tázal se proto sluhy, který jej doprovázel, jak
se jmenuje jeho pán a odkud pochází. Sluha mu řekl, že to je licenciát Juan
Pérez de Viedma a že slyšel, že pochází z leonských hor. Touto zprávou se otrok
přesvědčil, že je to skutečně jeho bratr, který se na radu otcovu věnoval studiu;
rozrušený a rozradostněný zavolal dona Fernanda, Cardenia a faráře a oznámil
jim, co se děje a že sudí je jeho bratrem. Sluha mu také prozradil, že je určen
do zámoří k soudnímu dvoru v Méjiku; a dívka, která jej doprovází, že je jeho
dcera, jejíž matka zemřela při porodu, zanechala veliké jmění, kterým velice
zbohatl a jež mu s dcerou zůstalo.</p>

<p class="mlptext2">Tázal se jich, má-li se k němu hlásit nebo se nejdřív přesvědčit,
zda by se bratr neurazil, že ho vidí chudého a zda by jej radostně uvítal nebo
naopak odmítl.</p>

<p class="mlptext2">„Nestarejte se, já to obstarám,“ nabídl se farář. „Konečně,
můžete očekávat, pane setníku, že vás bratr laskavě přijme, neboť přívětivost a
moudrost, se kterou jedná, ukazuje, že není nafoukaný ani necitelný a že
zajisté uzná, co jsou obraty osudu.“</p>

<p class="mlptext2">„Přesto,“ pravil setník, „bych se chtěl dát poznat znenáhla.“</p>

<p class="mlptext2">„Ujišťuji vás, že to zařídím k všeobecné spokojenosti,“
ujistil ho farář.</p>

<p class="mlptext2">Mezitím byla večeře připravena a všichni zasedli ke stolu;
jenom dámy a otrok večeřeli ve své světnici. Při večeři poznamenal farář:</p>

<p class="mlptext2">„Pane sudí, v Cařihradě, kde jsem byl po několik let zajatcem,
jsem měl známého přítele, který se jmenoval stejně jako vy; byl to nejen nejstatečnější
z vojínů a pěchotních setníků Španělska, ale byl i stejně nešťastný jako statečný.“</p>

<p class="mlptext2">„Jak se jmenoval ten setník, pane?“ tázal se sudí.</p>

<p class="mlptext2">„Jmenoval se,“ řekl farář, „Rui Perez de Viedma a pocházel z pohoří
leonského; vyprávěl mi o svém otci a bratřích, a kdyby to nebyl on, domníval
bych se, že mi vypráví pohádku, jaké vykládají stařeny v zimě u ohně. Vyprávěl
mi, že jeho otec rozdělil své jmění svým třem synům, udělil jim rady lepší než Katonovy;
on sám vyvolil řemeslo válečné a za několik let, pro svou odvahu a poctivost,
mimo niž pomocného ramene nehledal, se stal setníkem pěchoty a měl naději, že
záhy dostane hodnost velitele sboru; ale osud mu byl nepříznivý a tam, kde
hledal štěstí, ztratil svobodu, totiž v přešťastné bitvě u Lepanta, kterou
nesčetní ostatní byli osvobozeni; já jsem byl zajat v Golete a v Cařihradě propleteni
různými osudy jsme se stali přáteli. Odtamtud odešel později do Alžíru, kde,
jak jsem se dozvěděl, jej potkala nejpodivnější příhoda, jaká se kdy pod sluncem
přihodila.“</p>

<p class="mlptext2">Farář stručně vyprávěl příběh Zoraidin a setníka. Sudí jej
vyslechl pozorně, jako snad při žádném soudním výslechu. Když farář pověděl o Francouzích,
jak oloupili křesťany v lodici a nechali v bídě jeho druha a krásnou Maurku, poznamenal,
že neví, co se s nimi stalo, zdali se dostali do Španěl nebo odpluli-li do
Francie.</p>

<p class="mlptext2">Celé jeho vyprávění vyslechl stranou setník, pozoroval, jaký
dojem to na bratra učiní; sudí jakmile viděl, že farář skončil, povzdechl si, zaslzel
a pravil:</p>

<p class="mlptext2">„Vězte, pane, že vaše vyprávění mě dojalo a že se nemohu
zdržet slz, které mi vstupují do očí přes všechno přemáhání a slušnost! Ten statečný
kapitán, o němž jste vyprávěl, je můj nejstarší bratr; byl statečnější a odvážnější
než já a druhý bratr a zvolil si čestné a záslužné povolání vojína, jednu ze
tří cest, které nám otec určil, jak jste se dověděl od svého přítele tehdy,
když jste se domníval, že vám vypráví pohádku. Já jsem studoval a Bůh a moje
přičinlivost mi pomohla k nynější hodnosti. Můj mladší bratr žije v Peru a je
tak bohatý, že penězi, které dal mně a mému otci, splatil podíl, který dostal,
ba ještě dal otci mnoho peněz, že může obdarovávat podle libosti, a mně, že
jsem se mohl nákladněji držet na studiích a dosáhnout nynějšího postavení.</p>

<p class="mlptext2">Můj otec dosud žije a chtěl by se před smrtí dověděti něco o svém
nejstarším synu; prosí stále Boha, aby jej nezastihla smrt dříve, než spatří
syna živého; překvapuje mě, že bratr během svých útrap, neštěstí i štěstí
nezpravil otce o svém osudu, byl vždy rozumný; vždyť nemusel čekat na zázrak s hůlkou,
aby získal peníze pro výkupné; nyní se strachuji, zda jej ti Francouzové
pustili nebo zabili, aby zatajili svoji loupež. Nebudu nyní na své cestě
spokojený jako na počátku, ale pojedu dále smutný a s bolestí. Ó, drahý bratře
můj, kdybych se dopátral, kde jsi, vyhledal bych tě a pomohl ti z nesnází,
třeba bych sám strádal! Ó, kéž by někdo sdělil našemu starému otci, že jsi živý;
a třeba kdybys byl zavřený v nejhlubším žaláři Berberska, byl bys odtamtud
vysvobozen jměním otcovým, bratrovým i mým. Ó, krásná a dobrotivá Zoraido! Kéž
bych ti mohl splatit laskavost prokázanou mému bratru! Kéž bych mohl být při
znovuzrození tvé duše a při svatbě, ze které bychom se všichni radovali!“</p>

<p class="mlptext2">To vše volal sudí, dojatý zprávami o svém bratru; všichni
přítomní cítili s jeho zármutkem.</p>

<p class="mlptext2">Farář pozoroval, že jeho úmysl a přání setníkovo se zdařilo,
nechtěl déle všechny rozčilovat; proto vstal, odešel do pokoje Zoraidina a vzal
ji za ruku; Luscinda, Dorotea a dcera sudího ji doprovázely. Setníka čekajícího
na jeho čin uchopil farář za ruku a všichni vešli do světnice, ve které sedělo
panstvo; farář pravil:</p>

<p class="mlptext2">„Neplačte, pane sudí, a těšte se ze štěstí, které vás potkalo,
neboť zde je váš drahý bratr a vaše krásná švagrová; ten, který před vámi
stojí, jesetník Viedma a tato krásná Maurka je jeho dobrodějka. Francouzi, o nichž
jsem vám vyprávěl, je ožebračili, abyste vy mohl ukázat štědrost svého
šlechetného srdce.“</p>

<p class="mlptext2">Setník pospíchal, aby se objal s bratrem; sudí si jej z určité
vzdálenosti prohlédl, držel jej za ramena a poznal jej, objal ho se slzami
štěstí v očích; většina přítomných se nezdržela a plakala s ním. Jak se bratři
vítali, jaké city si projevili, nelze si ani pomyslet, natož vypsat. Stručně si
vyprávěli své osudy, dokazovali si svou bratrskou lásku, hned sudí objímal Zoraidu,
nabízel jí svůj majetek, hned zase žádal svou dceru, aby ji objala, hned
všichni plakali nad krásnou křesťankou a nejkrásnější Maurkou. Don Quijote
pozoroval mlčky ty podivné události, přičítal je k myšlenkám svého potulného
rytířství.</p>

<p class="mlptext2"><span class="calibre13">Smluvili se, že Zoraida a setník
odjedou s bratrem do Sevilly zpravit otce o svém návratu, aby mohl být přítomen
svatbě i křtu Zoraidinu, poněvadž sudí nemohl upustit od své cesty, neboť měl
zprávu, že za měsíc vypluje loďstvo ze Sevilly do Nového Španělska, a mrzelo by
jej, kdyby je promeškal. Vůbec všichni byli spokojeni a rozradostněni šťastným
zakončením otroctví; a poněvadž byla téměř půlnoc, rozhodli se, že půjdou pro
zbytek noci na lože.</span></p>

<p class="mlptext2">Don Quijote prohlásil, že bude hlídat hrad, aby jej nenapadl
žádný obr nebo potulný darebák, dychtivý uloupit poklad krásy, nalézající se na
hradě. Všichni, kdo ho znali, mu děkovali a vyprávěli sudímu o divném
bláznovství dona Quijota, což jej velice pobavilo. Jenom Sancho byl rozzloben,
že jdou spát tak pozdě, ale lehl si pohodlněji než ostatní, ulehnul na postroj
svého ušáka, který jej brzo potrestal, jak se brzy dovíme.</p>

<p class="mlptext2">Když dámy odešly do své komory a ostatní ulehli porůznu, vyšel
don Quijote z hospody na stráž, jak prohlásil. Před svítáním zaslechly dámy
hlas tak zvučný a příjemný, že pozorně poslouchaly, hlavně Dorotea, ležící
vedle dcery sudího, doni Clary de Viedma, poněvadž nespala. Žádná z nich
nevěděla, kdo zpívá tak krásně bez doprovodu hudebního nástroje. Chvílemi myslely,
že se zpěv ozývá ze dvora, chvílemi ze stáje; tu přistoupil Cardenio ke dveřím
světnice a pravil:</p>

<p class="mlptext2"><span class="calibre13">„Kdo nespí, ať poslouchá
zpěv mezkaře, který je opravdu čarovný.“</span></p>

<p class="mlptext2">„Slyšíme jej, pane,“ odpověděla Dorotea; Cardenio odešel a Dorotea
pozorně vyslechla tuto píseň:</p>

</div>
</body>
</html>