<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection10">
<h2 class="mlpuroven1zvlastnipripady">KAPITOLA
XXXIV.,<br class="calibre1"/>
<span class="mlpznakkurziva11b"><span class="calibre24">v níž se pokračuje v povídce o nevhodné zvědavosti.</span></span></h2>

<p class="mlptextbez1radkui1">Tvrdívá se často, že vojsku škodí, nemá-li svého
vůdce a hradu, nemá-li svého pána; a já říkám, že ještě více škodí mladé, vdané
ženě, nemá-li svého manžela, i kdyby ho od ní vzdalovaly záležitosti nadmíru
nutné. Jest mi bez vás smutno a nemohu snést to odloučení; nevrátíte-li se
brzo, odejdu zpět k rodičům a zanechám váš dům bez ochrany, poněvadž ten, kterého
jste určil k ochraně – měla-li to ochrana být – stará se více, jak se zdá o své
zábavy než o váš prospěch. Jste rozumný a více vám nemusím říkat a také se
nesluší, abych více řekla.</p>

<p class="mlptext">Anselmo, když obdržel tento dopis, poznal, že Lotario již
začal svůj úkol a že Camila se chovala tak, jak si přál; potěšený velice tímto
dopisem žádal Camilu, aby neodjížděla, že se vrátí záhy.</p>

<p class="mlptext2">Camila užasla nad odpovědí Anselmovou a byla na větších
rozpacích než dříve; neodvážila se ani setrvat doma, ani vrátit se k rodičům; neboť
kdyby setrvala, prohřešila by se proti své cti, a kdyby odešla, porušila by
svou poslušnost k manželovi. Později však zůstala a rozhodla se, že se nebude Lotariovi
vyhýbat, aby nevzbudila podezření u služebnictva; také ji mrzela její zpráva
manželovi o Lotariovi, strachovala se, že na ní Lotario nalezl nějakou
lehkomyslnost, jež ho přiměla, aby se k ní choval způsobem, který se neslučoval
s jejím postavením. Ale měla oporu ve své ctnosti, důvěřovala Bohu a svým
dobrým zásadám a rozhodla se, že vytrvá a neprozradí už nic z řečí do nějakých
hádek a nepříjemností; dokonce přemýšlela, jak omluví Lotaria u Anselma, až se
jí zeptá, proč napsala ten dopis.</p>

<p class="mlptext2"><span class="calibre13">Po tomto rozhodnutí, spíše
počestném než rozumném a prospěšném, vyslechla druhého dne Lotaria</span>;
Lotario na ni útočil tak, že vyrovnanost Camilina začala ochabovat a bylo
nutno, aby její ctnost pomáhala očím, aby neprozradily soucit, který u ní
vzbudily slzy a naléhání Lotariovo. Toho si Lotario všiml a vzplál ještě více.
Rozhodl se, že musí využít nepřítomnosti Anselmovy a útočit prudce na tuto
tvrz: proto se nejprve dotkl její marnivosti, vychvaluje její sličnost, neboť
nic nepřemáhá a nepodmaňuje tvrz marnivosti krásek tolik, jako marnivost ústy
lichotícího. Podkopával skálu její vytrvalosti tolika úskoky, že i kdyby byla
Camila z bronzu, byla by podlehla. Naříkal, prosil, sliboval, vychvaloval a vystupoval
citem a opravdovostí, že zlomil Camilinu ctnost a zvítězil lépe, než si vůbec
představoval. Camila se poddala, ale divme se, když se ani přátelství Lotariovo
neosvědčilo!</p>

<p class="mlptext2">Je to příklad, který nám dokazuje, že milostná vášeň se dá
zdolat pouze útěkem; nikdo nemá zápasit s nepřítelem tak mocným, neboť je zapotřebí
síly božské, aby se nad lidskou zvítězilo. Jediná Leonela dověděla se o hříchu
své paní, neboť jí ho nemohli ti dva špatní přátelé a milenci zatajit. Lotario
neprozradil Camile lest Anselmovu, ani že mu její manžel dal příležitost k dosažení
cíle; nechtěl, aby pohrdla jeho láskou a aby se domnívala, že o ni zápasil
pouhou náhodou a bez lásky a své vlastní snahy.</p>

<p class="mlptext2">Za několik dní vrátil se Anselmo a nepohřešil toho, čeho si
nejvíce vážil a na čem si nejvíce zakládal. Navštívil ihned Lotaria a nalezl
jej doma. Oba se objali a Anselmo se otázal, dostane-li zprávy o životě nebo
smrti? </p>

<p class="mlptext2">„Říkám ti pouze, příteli Anselmo,“ řekl Lotario, „že tvoje
žena zaslouží, aby byla vzorem a korunou všech počestných žen; mých slov vůbec
nedbala, neslyšela slibů, dary odmítla a předstíraným mým slzám se vysmála.
Tedy právě jako je Camila vzorem sličnosti, je také vzorem počestnosti,
mravnosti a všech jiných vlastností, které zdobí ctnostnou ženu. Zde jsou tvoje
peníze, příteli, nepotřeboval jsem je, neboť ctnost Camilina odmítá dary i sliby,
věci pro ni příliš nízké. Uklidni se, Anselmo, a už dále nepátrej; suchou nohou
jsi přešel moře pochyb a nejistoty, které nám ženy připravují, mnohdy zcela
oprávněně; proto nevydávej se opět na hluboký oceán nových starostí a nezkoumej
s dalším lodivodem stálost a pevnost lodi, kterou ti dalo samo nebe, abys s ní
plul mořem života; ale pamatuj si, že jsi již v bezpečném přístavu, spusť kotvu
zdravého rozumu a vytrvej, až na tobě budou žádat cla, od něhož neosvobodí
žádný šlechtický patent světa.“ </p>

<p class="mlptext2">Anselmo byl nesmírně potěšen slovy Lotariovými a uvěřil mu jako
nějakému orákulu; žádal ho, aby ve svém pokusu neustal, třeba jen pro veselost
a zábavu, aby příště však nebyl tak horlivý jako dosud; že by chtěl, aby napsal
k její oslavě pouze verše na jméno Chloris; on že se před Camilou zmíní o tom,
že Lotario miluje nějakou dámu, kterou takto nazývá, aby ji mohl verši velebit,
jak toho její ctnost vyžaduje. A nechce-li se Lotario těmi verši obtěžovati, že
on sám je složí. </p>

<p class="mlptext2">„Není potřebí,“ pravil Lotario „neboť múzy mně přejí a několikrát
do roka mě jistě navštíví; řekni Camile o mé strojené lásce, jak jsi již řekl,
ale verše složím sám; i když nebudou dostihovat svého předmětu, budou nejlepší,
jaké umím.“</p>

<p class="mlptext2">Všetečka a zrádný přítel se takto umluvili; když přišel
Anselmo domů, otázal se Camily, udivené, že se netáže po příčině jejího dopisu.
Camila mu řekla, že se domnívala, že Lotario na ni hledí neslušněji, než když
on byl doma; ale že se mýlila, poněvadž se jí Lotario nyní vyhýbá a nezůstává s
ní sám. Anselmo ji žádal, aby byla klidná, že Lotario miluje urozenou dámu v městě,
kterou oslavuje jménem Chloris, ale i jinak že se nemusí strachovat, neboť Lotario
je člověk šlechetný a mezi nimi že je nerozlučné přátelství. Kdyby nebyl
Lotario oznámil Camile, že tato láska jest pouze smyšlená a že o ní vyprávěl
Anselmovi z toho důvodu, aby mohl časem opěvat Camilu, byla by jistě zoufalá;
ale poněvadž to již věděla, nebyla vůbec zarmoucena ani překvapena.</p>

<p class="mlptext2">Druhého dne zasedli všichni tři ke stolu a Anselmo prosil
Lotaria, aby jim přednesl nějakou báseň, složenou na oslavu Chloris; Camila že
se s ní nezná, a proto může bez obav říci svůj úsudek. </p>

<p class="mlptext2">„I kdyby se s ní znala,“ zvolal Lotario, „nevyzdradil bych
nic, neboť milenec, i když opěvuje sličnost paní svého srdce a stěžuje si na
její tvrdost, nepohaní nikdy jejího jména. Ať už je tomu tak či onak, přednesu
vám tuto znělku, kterou jsem včera složil o Chloridině krutosti:</p>

<p class="mlpversei">Za tiché noci, když život hasne, <br class="calibre1"/>
sladký sen opřádá celý svět, <br class="calibre1"/>
svěřuje bolest můj tichý ret <br class="calibre1"/>
nebeské výši, Chloridě krásné.</p>

<p class="mlpversei">Když vstane z červánků slunce jasné, <br class="calibre1"/>
z východu bran se připraví v let, <br class="calibre1"/>
pláč můj se počne ve vzlycích chvět, <br class="calibre1"/>
výčitek zazní zas přeryvy hlasné.</p>

<p class="mlpversei">V chvíli, kdy slunce z nebeské báně <br class="calibre1"/>
kolmo své paprsky sesílá, <br class="calibre1"/>
vzrůstá můj pláč, až země žasne.</p>

<p class="mlpversei">S nocí se vrací žal na mé skráně, <br class="calibre1"/>
marná že zpověď zběsilá <br class="calibre1"/>
nebesům hluchým, Chloridě krásné.“</p>

<p class="mlptext2">Camile se tato znělka líbila; ještě více Anselmovi, který ji
vychvaloval a pravil, že ta dáma je příliš tvrdá, když se nedá pohnout tak
určitou pravdou. Camila na to řekla: </p>

<p class="mlptext2">„Což je možno věřit zamilovaným básníkům?“ </p>

<p class="mlptext2">„Jako básníci neříkají vždy pravdu,“ podotkl Lotario, „ale
jako zamilovaní nejsou ani s to ji vyjádřit.“ </p>

<p class="mlptext2">„Nepochybuji o tom,“ pravil Anselmo, aby získal Camilu pro
úmysl Lotariův; Camila však přehlédla lest Anselmovu, neboť již Lotaria milovala.
Obdivovala se jeho veršům, neboť věděla, že jeho tužby i verše patří jí, že ona
jest tou Chloridou; žádala jej, aby jí řekl jiné verše nebo znělku, pamatuje-li
se. </p>

<p class="mlptext2">„‚Zajisté, pamatuji,“ zvolal Lotario, „ale domnívám se, že se
oné první nevyrovná. Ale posuďte sami, začíná takto:</p>

<p class="mlpversei">Již vím, že umírám; a jestli mi kdo nevěří, <br class="calibre1"/>
tím spíše umírám. Však jistě raději u tvých nohou, <br class="calibre1"/>
ó nevděčnice krásná, ztratím duši přeubohou, <br class="calibre1"/>
než abych lásky litoval, když konec děsí.</p>

<p class="mlpversei">Pak objevím se v místech ticha, věčna u dveří, <br class="calibre1"/>
prost života i štěstí, slávy s krásou světa mnohou,<br class="calibre1"/>
a přec v mé hrudi ztichlé, marně zanícené touhou,<br class="calibre1"/>
tvá krásná tvář, ach, pevně do ní vryta, se zašeří.</p>

<p class="mlpversei">Neb památku tu jasnou pro svatý osud zachovám, <br class="calibre1"/>
jímž hrozí důvěřivost moje bezmezná a věčná <br class="calibre1"/>
a který silnější je stále, čím krutější tvá moc.</p>

<p class="mlpversei">Och, jako plavec, jenž pod černým je nebem sám a sám, <br class="calibre1"/>
neznámým mořem pluje, kde cesta nebezpečná, <br class="calibre1"/>
kde není přístavu, severka zhasla a je jen noc.“</p>

<p class="mlptext2">Anselmo vychválil i tyto verše, a tak připojoval článek za
článkem k řetězu, kterým se vázalo jeho pokoření; neboť když jej Lotario
nejvíce urážel, říkal, že jej to nejvíce ctí; čím hlouběji klesala Camila ke
středu své nečestnosti, tím více byla svým manželem ctěna pro svou počestnost a
znamenitou pověst.</p>

<p class="mlptext2">Jednou, když osaměla Camila se svou komornou, pravila jí:<span class="calibre26"> </span></p>

<p class="mlptext2">„Ostýchám se, milá Leonelo, že jsem si tak málo vážila sama
sebe a že jsem rychle a ochotně dala Lotariovi vše, čeho žádal. Strachuji se,
že mnou bude pohrdat pro moji rychlou ochotu nebo lehkomyslnost a že si
neuvědomí, že na mne útočil tak prudce, že nebylo možné se ubrániti.“ </p>

<p class="mlptext2">„Nestrachuj se proto, paní moje,“ řekla komorná, „není důvod a
není možné, aby dar rychle daný menšil svou cenu, je-li skutečně dobrý a má-li
skutečnou cenu. Vždyť přece přísloví praví, že kdo rychle dává, dvakrát dává.“ </p>

<p class="mlptext2">„Mnohdy se tvrdí,“ namítala Camila, „že toho, co člověk získal
bez námahy, si mnoho neváží.“</p>

<p class="mlptext2">„Nemuč se proto,“ odpověděla Leonela „neboť láska, jak se
často říká, někdy letí, jindy jde volně, někdy běží a u jiného se vláčí; mnohé
hřeje, jiné sežehla, někdy jen raní a často i zabíjí; mnohdy ji uchvátí touhy a
již se jí vyplní a ukojí; ráno útočí na pevnost a večer jí už dobyla, neboť
není moci, která by jí mohla čelit. A poněvadž je tomu skutečně tak, čeho se strachuješ
a čeho se hrozíš, když se Lotaria zmocnil Amor, aby jím získal tebe, dokud můj
pán byl v cizině? Za jeho nepřítomnosti rozhodnutí boha lásky stalo se nutně
skutkem dříve, než se Anselmo mohl vrátit a přítomností svou překazit dílo. Nemá
láska lepšího pomocníka ke své práci, než je příležitost; užívá jí zvláště v počátcích.
Vím to lépe ze své vlastní zkušenosti než z vyprávění a jednou ti vše povím,
paní moje, vždyť jsem taky mladá. – A to tím více, paní Camilo, že jsi
nepodlehla dříve, ale až jsi poznala z pohledů, nářků, hovorů, slibů a darů
celou duši Lotariovu, když nalezla jsi v ní i v jeho vlastnostech, jak velké
lásky je hoden. Proto si nepočínej tak nerozumně a rozmazleně; buď si jistá, že
si tě Lotario váží jako ty jeho; buď šťastná a blažená, že jsi získala lásku
člověka tak moudrého a šlechetného. Nejenom, že mu nechybí čtyři p, které mají mít
opravdoví milenci, ale on má celou abecedu. Vyslechni mě a uvidíš, že ti ji celou
přeříkám. Tvrdím, že je: andělský, bohatýrský, citlivý, čestný, duchaplný,
elegantní, fešný, galantní, horlivý, chtivý ideální, jemný, kavalírský,
líbezný, mlčenlivý, nebojácný, má čtyři p, rytířský, řečný, sličný, šlechetný,
toužící, tichý, urozený, vážený, zámožný a žárlivý. X mu schází, poněvadž je to
nepříjemný zvuk.“</p>

<p class="mlptext2">Camila se pobavila abecedou své komorné a poznala, že je v lásce
zkušenější, než jak si sama myslela; Leonela se svěřila Camile, že se milují se
vznešeným mladíkem z téhož města; Camila se proto strachovala, aby se tím
nepoškodila její dobrá pověst. Útočila na ni otázkami, zdali se stýkají i v mezích
nedovolených. Bez zardění a nestoudně řekla komorná, že ano: často se stává, že
přestupek paní má vliv i na služky; neboť když zpozorují, že paní klopýtly,
hned samy kulhají a netají se s tím svým velitelkám.</p>

<p class="mlptext2">Camile nezbylo nic jiného, než aby žádala Leonelu, aby o jejím
poklesku nevypravovala svému milenci; sama aby ničeho neprozradila ani Anselmovi
ani Lotariovi. Leonela to přislíbila, ale dostála svému slovu tak, že Camila s hrůzou
viděla, že ji připraví o dobrou pověst; odvážná a nestoudná Leonela věděla dobře,
že ji paní nepotrestá, jak by zasloužila, vodila si svého milence až do domu, jistá
si, že paní, i kdyby jej uviděla, ji neprozradí. To je také následek poklesku
panina, že se stává otrokyní své vlastní komorné, musí ukrývat její bídnost a hanebnost,
jak se teď často stávalo Camile; ačkoliv mnohdy věděla o milenci v domě, přece
se nikdy neosmělila ji pokárat a často ji podporovala, aby jej ukryla, a odklízela
všechny překážky, aby ho její manžel nespatřil.</p>

<p class="mlptext2">Ale jednou zrána jej uhlídal Lotario. Neznal ho a nejprve ho pokládal
za strašidlo. Ale jakmile spatřil, že kráčí dál a halí se v plášť a bedlivě a tajně
si zakrývá obličej, upustil od svého pošetilého nápadu a myslel si něco jiného,
co by mohlo všechny zahubit, kdyby to Camila nevysvětlila. Lotaria nenapadlo,
že muž, který v tak nevčasnou hodinu vyšel z domu Anselmova, vstoupil do něho
kvůli Leonele; v tu chvíli ani nemyslel na to, že žije nějaká Leonela; ale myslel,
že Camila podlehla lehce někomu jinému právě tak jako jemu. To bývá obyčejně důsledkem
poklesku u ženy, která ztrácí důvěru ve svou čest u toho, jehož slibům a nářkům
podlehla; vyslyšený obyčejně myslí, že ještě rychleji podlehne ostatním, a chopí
se každého podezření, které se mu naskytne.</p>

<p class="mlptext2">Lotario byl úplně zbaven rozumu a opatrnosti; bez rozvahy
kvačil k Anselmovi, velmi časně a rychle, v rozčilení, sžírán žárlivostí a touže
po pomstě na Camile, která se ho ničím nedotkla, pravil: </p>

<p class="mlptext2">„Anselmo, již dlouho zápasím sám se sebou, mám-li ti vyzradit,
co nemohu zatajit; věř, že jsem Camily již dobyl a že mi vyhoví ve všem,
cokoliv bych od ní žádal; zatajil jsem ti pravdu, chtěl jsem vypátrat, není-li
to její smyslná žádost nebo nechce-li prozkoumat, je-li láska, kterou jsem jí s
tvým svolením prokazoval, skutečná. Rozvážil jsem vše a myslím, že kdyby byla
počestná, za jakou jsme ji měli, že by si už dávno stěžovala na moje dvoření;
ale vida, že to zatajuje, tvrdím, že slib, který mi dala je pravdivý; slíbila
mi, že za tvé nepřítomnosti pohovoří se mnou v komnatě, ve které máš ukryty své
drahocenné věci (tam měl opravdu s Camilou dostaveníčka). Nepřeji si, aby ses
zbrkle mstil, neboť klesla pouze v myšlenkách a je možné, že do té doby, než
zhřeší, se obrátí a bude litovat; a poněvadž ses téměř vždy řídil mými radami,
poslechni mne a nejprve se řádně přesvědč a promysli pomstu. Předstírej, že
odjedeš na dva nebo tři dny, a zařiď to tak, aby ses mohl skrýt ve své pokladní
místnosti, neboť se můžeš snadno skrýt za čalouny nebo jiné předměty; přesvědčíme
se na své vlastní oči o úmyslu Camilině a bude-li to nějaká hanebnost – počítám
s ní spíše než s opakem – budeš moci tajně, bedlivě a rozvážně pomstít svoje
zneuctění.“</p>

<p class="mlptext2">Anselmo byl překvapen a sklíčen slovy Lotariovými, neboť jej
zasáhla ve chvíli, kdy se jich nejméně nadál; myslel, že Camila se ubránila předstírané
lsti Lotariově a radoval se již ze svého vítězství. Mlčky pohlížel k zemi a potom
řekl: </p>

<p class="mlptext2">„Vyplnil jsi, Lotario, vše, oč jsem tě přátelsky žádal;
uposlechnu tvé rady, dělej, jak rozumíš, a neprozrazuj to tajemství, jak to
tento nečekaný obrat vyžaduje.“</p>

<p class="mlptext2">Lotario slíbil; jakmile jej opustil, litoval svého činu a uvědomil
si, jak bídně se zachoval, poněvadž se mohl pomstít jinak, a ne tak krutě a podle.
Proklínal svou ztřeštěnost, odsuzoval svoji žárlivost a nevěděl si rady, jak by
měl zabránit důsledkům svého činu, nebo jak by to nějak vtipně vyřešil. Posléze
se rozhodl, že poví vše Camile, a protože měl možnost se s ní setkat ještě
téhož dne o samotě, sešel se s ní; tu mu Camila řekla: </p>

<p class="mlptext2">„Příteli Lotario, musím vám říci, že mě trápí takový zármutek,
že mi srdce div nepukne, a bude skutečně divné, nestane-li se to; hanebnost
Leonelina dostoupila tak daleko, že zde, v mém domě má každou noc až do rána
milence na neobyčejnou škodu mé pověsti, kterou může každý pohanět, kdo jej
vidí v tak nezvyklou chvíli z domu vycházet; souží mě, že ji nemohu ani
potrestat, ani napomenout, neboť ví o našem poměru, a to mě nutí, abych mlčela;
bojím se, že to dopadne špatně.“</p>

<p class="mlptext2">Nejprve Lotario myslel, že touto lstí mu chce namluvit, že
muž, kterého spatřil, je milencem Leoneliným; ale když viděl její slzy, strach
a úzkost, s jakou touží celou záležitost napravit, uvěřil jejím slovům, zděsil
se a zarmoutil se nade vším.</p>

<p class="mlptext2">Těšil Camilu a tvrdil jí, že může Leonelinu nestoudnost
potrestat. Při tom jí vyprávěl o svém zbrklém skutku ze žárlivosti, o svém
ujednání a i o tom, že se Anselmo skryje v pokladní síni, aby se tam na své
vlastní oči přesvědčil o její věrnosti; žádal ji, aby mu odpustila to bláznovství,
a aby mu poradila nějaký prostředek, kterým by se mohl dostat z toho zmateného
bludiště, do kterého jej vrhla jeho žárlivost.</p>

<p class="mlptext2">Camila, uděšená a pohněváná, oprávněně mu vyčítala jeho
nedůvěru a špatné smýšlení o ní; ale poněvadž žena se rozhodne rychleji než
muž, ačkoliv neumí věc důkladně promyslet, nalezla Camila záhy způsob, jak
rozřešit celou událost; žádala Lotaria, aby vše nastrojil tak, aby se Anselmo
skryl druhého dne na řečeném místě; ona že toho využije, aby se příště mohli
spolu bavit nerušeně. Celý svůj záměr mu neprozradila. Žádala ho, aby jednal
rozumně, a až se Anselmo skryje a Leonela jej přivede, aby odpovídal, jako by
nevěděl o Anselmovi. Lotario chtěl vědět celý její plán, aby mohl lépe sehrát
komedii. </p>

<p class="mlptext2">„Ne,“ pravila Camila, „netvařte se nijak a odpovídejte na mé
otázky.“ </p>

<p class="mlptext2">Neprozradila mu více ze svého záměru, bála se, že by s ním
nesouhlasil a chtěl nalézt jiný, méně vhodný.</p>

<p class="mlptext2">Potom Lotario odešel a Anselmo odejel na den z domu, předstíral,
že jede na návštěvu k příteli do vsi; zatím se vrátil a skryl, neboť Camila i Leonela
mu schválně nepřekážely. Anselmo se skryl s pochopitelným strachem, že na své
vlastní oči uvidí, jak se ničí jeho čest a jak ztrácí svůj největší majetek,
který, jak se domníval, měl v drahé Camile.</p>

<p class="mlptext2">Když Camila a Leonela určitě věděly, že je už skryt, vstoupily
do pokladní místnosti; Camila jakmile vstoupila, tam povzdychla si a řekla: </p>

<p class="mlptext2">„Ach, milá Leonelo, zdali by nebylo lepší, než udělám to, co
jsem ti zatajila ze strachu, že bys mi bránila, abys proklála moje bídná prsa dýkou
Anselmovou, kterou jsem ti rozkázala připravit? Ale nedělej toho, nebylo by
čestné, abys vykupovala cizí hřích. Nejprve chci vědět, co na mně nestoudné a odvážné
oči Lotariovy nalezly, že se odvážil mě urazit chtíčem, kterým pohaněl přítele
a mou počestnost snižoval. Zavolej jej, Leonelo, z okna, neboť jistě obchází
dům a osnuje nějaký nečestný plán, kterým by dosáhl svého cíle. Ale dříve
dosáhnu cíle já, krutého, však čestného.“</p>

<p class="mlptext2">„Ach, paní moje,“ zvolala vtipná a prohnaná Leonela, „co chceš
s tou dýkou učinit? Chceš snad zabít sebe nebo Lotaria? Ať uděláš to či ono,
vždycky zničíš svou čest. Lépe uděláš, když skryješ svůj hněv a nedovolíš tomu
ničemnému člověku vstoupit do svého domu a zastihnout nás samotné; uvaž, paní,
že jsme slabé ženy, a on je muž a odvážný; a poněvadž je svým úmyslem tak
zaslepený a rozvášněný, spáchá něco, co by bylo horší, než kdyby tě zabil
dříve, než ty provedeš svůj záměr. Špatně jedná tvůj pán Anselmo, že jej vítá
laskavě ve svém domě; a i kdybys jej zabila, což chceš patrně učinit, co potom uděláme
s mrtvolou?“ </p>

<p class="mlptext2">„Jak, přítelkyně?“ zvolala Camila; „ať jej pochová Anselmo,
neboť by bylo čestné, aby se ujal té práce a pohřbil své vlastní pohanění.
Zavolej ho, neboť se domnívám, že po celý čas, kdy já krotím svou spravedlivou
pomstu za svoje zneuctění, prohřešuji se na věrnosti ke svému manželovi…“</p>

<p class="mlptext2"><span class="calibre14">To vše vyslechl Anselmo a každým
Camiliným slovem se jeho myšlenky měnily; ale jakmile viděl, že chce zabít Lotaria,
chtěl vyjít a zadržet ji; ale touha spatřit, jak vykoná svůj odvážný a věrný
úmysl, mu zabránila. Mezitím Camila omdlela a skácela se na lůžko; Leonela s pláčem
pravila: </span></p>

<p class="mlptext2"><span class="calibre14">„Já bídná, jaké mě potká
neštěstí, zemře-li mi v náručí vzor čestnosti, výkvět ženské počestnosti a čistoty!“
a mnohé jiné podobné řeči; každý, kdo by ji slyšel, myslel by, že je nejnešťastnější
a nejvěrnější komornou pod sluncem a její paní novou stíhanou Penelopou.</span></p>

<p class="mlptext2">Záhy se Camila vzpamatovala a pravila: </p>

<p class="mlptext2"><span class="calibre13">„Proč váháš, Leonelo,
zavolat nejzrádnějšího přítele, jakého kdy spatřilo slunce a skrývala noc?
Rychle pospěš, aby průtahem můj hněv se nezmenšil a aby oprávněná pomsta neproměnila
se v nářek a hrozby.“</span></p>

<p class="mlptext2"><span class="calibre13">„Zavolám ho, moje paní,“
řekla Leonela, „ale nejprve mi vrať dýku, abys za mé nepřítomnosti neudělala
něco, nad čím by celý život plakali ti, kteří tě milují.“ </span></p>

<p class="mlptext2"><span class="calibre13">„Jen jdi beze strachu,
přítelkyně Leonelo, nestane se nic,“ pravila na to Camila‚ „neboť ačkoliv jsem
podle tvého mínění nerozumná a prudká, přemohu se a nebudu zbrklá jako Lukrécie,
o níž se vypráví, že zabila sebe, ačkoliv se nedopustila hříchu, a že nezabila
toho, kdo byl příčinou jejího neštěstí. Zemřu, je-li mi to určeno, ale nejprve
zničím toho, který je příčinou mého neštěstí a který je původcem mého strádání,
ačkoliv jsem se nedopustila viny.“</span></p>

<p class="mlptext2">Po dlouhých prosbách odešla Leonela zavolat Lotaria; za její
nepřítomnosti mluvila Camila sama k sobě: </p>

<p class="mlptext2">„Bůh mi pomáhej; nebylo by lepší, kdybych Lotaria odmítla jako
dříve a nedala mu příležitost, aby mě mohl pokládat za špatnou a bídnou alespoň
do té doby, kdy jej přesvědčím o opaku? Opravdu, bylo by lépe, ale nepomstila
bych sebe a pokoření svého manžela, kdyby tak lehce vyvázl z místa, na které
jej zahnala jeho špatnost; ať bídník zaplatí životem za to, čeho chtěl
dosáhnout svou nemravnou vášní; ať ví celý svět – doví-li se to kdy – že Camila
jest nejenom věrná, ale že se dovede mstít tomu, kdo ji pohaněl. Věru, měla jsem
o tom zpravit Anselma, ale dotkla jsem se toho v dopise, který jsem mu zaslala
na ves; nebránil nehodě asi proto, že nemohl uvěřit při své šlechetnosti a důvěřivosti
zradě svého nejlepšího přítele; ani já jsem po několik dní nechtěla tomu věřit
a také bych tomu nevěřila, kdyby to nedokazovalo jeho drzé jednání, štědré
dary, nesmírné sliby a ustavičný pláč. Ale proč takto uvažuji? Což vyžaduje
šlechetné rozhodnutí nějaké rady? Ne! Odejděte, zrádci, pomstím se! Ať sem jen
vstoupí ten darebák, ať přijde, bude zabit a zemře, ať se stane cokoliv. Čistá jsem
se vzdala muži, určenému mi nebem, čistá jej opustím; a je-li to nutné, odejdu
očištěna krví svou a pokálena krví toho zrádného přítele, jakého nikdy svět
nespatřil.“</p>

<p class="mlptext2">Při těchto slovech procházela se místností s vytasenou dýkou;
a chodila tak rychle a zmateně a rozhazovala rukama tak prudce, že se zdálo, že
se zbláznila a že není ženou, ale zoufalcem. To vše spatřil Anselmo, ukrytý za
čalouny, a udiven přemýšlel o tom, co viděl a zaslechl; myslel, že je to
dostatečné vyvrácení i největšího podezření, a toužil po tom, aby příchodem Lotariovým
zkouška byla skončena; děsil se nenadálého neštěstí; již se chtěl prozradit a vystoupit,
aby manželku objal a vše jí objasnil, když přicházela Leonela, která vedla Lotaria
za ruku.</p>

<p class="mlptext2">Když spatřila jej, vyryla Camila dýkou rýhu do podlahy a zvolala:
</p>

<p class="mlptext2">„Lotario, vyslechni pozorně, co ti řeknu; nepokoušej se překročit
tuto rýhu nebo se k ní přiblížit, neboť v té chvíli, kdy se o to pokusíš, probodnu
se touto dýkou. A než mi odpovíš, poslechni mě a odpověz. Nejprve chci,
Lotario, abys mi řekl, co si myslíš o mém manželu Anselmovi; za druhé mi pověz,
znáš-li mě. Odpověz mi, neuvažuj a nerozmýšlej se, neboť to, co chci vědět,
není těžké.“</p>

<p class="mlptext2">Lotario nebyl tak hloupý, aby od první chvíle, kdy mu Camila
řekla, že tam má Anselma skrýt, neuhodl její úmysl; proto v souhlasu s její lží
odpověděl velmi bystře a rychle jako největší pravdu. Řekl Camile toto: </p>

<p class="mlptext2">„Nečekal jsem, krásná Camilo, že mě zavoláš, aby ses mne
tázala na věci nesouvisící s mými úmysly. Děláš-li to, abys oddálila přízeň,
kterou jsi mi přislíbila, nemělas mi dávat tolik naděje, neboť člověka tím více
sžírá touha po dosažení přání, čím blíže je vyplnění své naděje; ale protože se
tážeš, odpovím ti, že jsem vázaný s tvým manželem Anselmem od útlého mládí; o našem
přátelství neříkám nic, abych sám netvrdil urážky, ke kterým mě dohání láska,
velká omluva i nejtěžšího provinění. Tebe znám dobře a vážím si tě právě tak
jako on, neboť bez toho a pro menší vlastnosti, než ty máš, nerušil bych
zákonů, které mě váží k pravému přátelství, které nyní láska, velký nepřítel,
ruší a ponižuje.“</p>

<p class="mlptext2">„Přiznáváš-li se k tomu,“ zvolala Camila, „mocný odpůrce
všeho, co je hodno lásky, jak se můžeš odvážit hledět do očí tomu, o kom dobře
víš, že jest zrcadlem, v němž se zhlíží ten, ve kterém by ses měl zhlížet ty,
abys poznal, jak neoprávněně jej urážíš? Ale už vím, já ubohá, co tě přinutilo,
abys urážel sám sebe; byla to patrně nějaká moje neprozřetelnost, které neříkám
nepočestnost, neboť vyšla z nesprávného rozmyšlení a úmyslu; žena, která myslí,
že není nutno někomu se vyhýbat, mimovolně chybuje. Tedy řekni mi, zrádce, kdy
jsem tvým slzám odpověděla nějakým slůvkem nebo pokynem, které by ti mohly dát
naději, že vyhovím tvému ničemnému přání? Kdy jsem poslouchala tvé milostné
řeči a neodmítla je přísně a příkře? Kdy jsem uvěřila tvým častým slibům a častějším
darům, kdy jsem je vzala?</p>

<p class="mlptext2">Poněvadž se domnívám, že žádný nemůže dlouho setrvat v milostné
touze bez určité naděje, přičítám vinu sobě; neboť asi nějaká moje neprozřetelnost
posilovala tvoji naději; proto ztrestám sama sebe a odpykám to, co tvoje vina
zaslouží. Nemohla jsem být méně krutá k tobě než k sobě, proto jsem se
rozhodla, že budeš přítomen oběti, které vyžaduje uražená čest mého manžela,
kterého jsi chtěl ponížit, a které vyžaduje také moje lehkovážnost, jíž jsem
patrně podnítila a zvětšila tvé špatné úmysly. Říkám znovu, že domněnka, že moje
lehkomyslnost ti dodala největší odvahy k tak velkému bláznovství, mě nejvíce
souží; proto se chci potrestat sama, neboť potrestáním cizího člověka dostala
by se moje vina na veřejnost. Ale než to udělám, chci umírajíc zavraždit i toho,
na němž, jak se domnívám, ukojím svou pomstychtivost, když uvidím trest,
kterého vyžaduje spravedlivost na tom, kdo mě dostal do konců tak zoufalých.“</p>

<p class="mlptext2">Po těchto slovech se s vytasenou dýkou vrhla na Lotaria s podivuhodnou
odvahou a prudkostí; všemožně mu chtěla proklát prsa, že téměř nevěděl, počíná-li
si opravdově nebo předstíraně, poněvadž se jí ubránil jen s největší silou a obratností.</p>

<p class="mlptext2">Camila lest znamenitě předstírala a aby ji svou krví učinila
pravděpodobnější, když viděla, že se jí nepodaří zranit Lotaria, nebo se tak
aspoň tvářila, zvolala: </p>

<p class="mlptext2">„Ač osud odpírá mé šlechetné přání, není tak mocný, abych nepomstila
se alespoň částečně.“</p>

<p class="mlptext2">Rychle vytrhla ruku s dýkou, kterou jí Lotario svíral, zranila
se pod levým ramenem a omdlela. Leonela a Lotario zděšeni zírali na Camilu,
ležící na zemi a krvácející. Lotario poděšený a udýcháný rychle přiběhl, aby
vytrhl dýku; ale pak spatřil, že rána není hluboká, uklidnil se a obdivoval prohnanou
chytrost krásné Camily; aby celou historii zvětšil, dal se do smutného a srdcervoucího
pláče nad tělem Camiliným, jako by byla mrtvá; proklínal sebe i toho, kdo byl
původcem všeho; a věděl dobře, že jej přítel Anselmo pozoruje, naříkal tak, že
každý, kdo by ho slyšel, litoval by ho více než Camily třeba i mrtvé.</p>

<p class="mlptext2">Leonela jí pomohla vstát, položila ji na lůžko a žádala
Lotaria, aby vyhledal někoho, kdo by Camilu tajně ošetřil; pak jej prosila o radu,
jak má vysvětlit zranění své paní Anselmovi, kdyby se vrátil dříve, než se
uzdraví. Neporadil jí, že prý nedovede, a žádal ji, aby se snažila zastavit
krev, on že odejde nazdařbůh, a s pláčem a žalem opustil dům; o samotě
podivoval se chytrosti a důmyslnosti Camilině i bystré obratnosti Leonelině.
Byl přesvědčen, že Anselmo bude pokládat svou ženu za druhou Porcii, a toužil,
aby se s ním setkal, aby mohli společně vychvalovat největší lež i pravdu,
jakou si jen lze vymyslet.</p>

<p class="mlptext2">Leonela zastavila paní krev, které bylo málo, jen tak k potvrzení
lsti, vymyla ránu vínem a obvázala; při tom mluvila tolik, že by to stačilo bez
událostí předešlých, přesvědčit Anselma o ctnosti manželčině. Její řeč
přerušovala Camila, jak spílala si do zbabělé a nekurážné a že jí scházela
odvaha ve chvíli, kdy byla nejnutnější a kdy se měla zabít. Žádala komornou o radu,
má-li celé dobrodružství vypravovat drahému manželu nebo ne; Leonela jí radila,
aby raději mlčela, že tím aspoň zabrání pomstě na Lotariovi, při které by byl v
nebezpečí sám muž; počestná žena nemá dávat důvody k hádkám, spíše je
odstraňovat, je-li to v její moci.</p>

<p class="mlptext2">Camila souhlasila s její radou; ale bylo nutno vymyslet ještě
nějakou výmluvu Anselmovi. Leonela však tvrdila, že neumí lhát ani žertem. </p>

<p class="mlptext2">„A já snad, drahá sestro,“ tázala se Camila, „umím? Nemám
odvahy vymyslet si nějakou výmluvu, ani kdyby mě to stálo život. Nevíme-li si
rady, bude lepší, když řekneme pravdu, aby nás nezastihl při přetvářce.“ </p>

<p class="mlptext2">„Nestrachuj se, má paní,“ řekla Leonela, „rozmyslíme si všechno
do zítřka a je možné, že se zranění tak nepatrné a na takovém místě dá skrýt,
aby je nespatřil; Bůh snad pomůže našemu poctivému úmyslu. Uklidni se, paní, a přemoz
své dojetí, aby tě pán nenalezl rozrušenou; ostatní ponech mně a Pánubohu,
který dobrým pomáhá.“</p>

<p class="mlptext2">Anselmo slyšel a viděl, jak hrají tragedii o smrti jeho cti;
herci hráli tak skvěle, že se zdálo vše skutečnou pravdou. Toužil po tom, aby nastal
soumrak a aby mohl odejít k věrnému příteli Lotariovi a radovat se z perly,
nalezené při zkoumání počestnosti manželčiny. Obě mu umožnily odejít a on
spěchal k Lotariovi, jejž radostně objal chvále Camilu. Lotario vyslechl jeho
pochvalu, ale nemohl se radovat, neboť byl přesvědčen, že jeho přítel byl
neprávem oklamán a ponížen. Anselmo pozoruje, že Lotario je smutný, myslel, že
důvodem jeho je, že se Camila poranila jeho vinou; proto jej těšil, aby příhodu
Camilinu nebral vážně, že zranění jest jistě nepatrné, neboť ony samy se
rozhodly, že celou příhodu před ním zatají; není tedy nebezpečí; jen aby se
dále radoval, poněvadž jeho pomocí dosáhl největšího štěstí. Prohlásil, že bude
nyní pouze básnit a opěvovat Camilu, aby ji na věčnost oslavil. Lotario
schválil jeho úmysl a nabídl mu svou pomoc při stavbě té nádherné budovy.</p>

<p class="mlptext2">Tak oklamali Anselma velmi chytře. Sám přivedl do svého domu záhubu
své cti, když myslel, že si přivádí své největší štěstí. Camila jej uvítala
zdánlivě nepřátelsky, ale v duchu se radovala. Tato lest zůstala nějakou dobu
utajena, ale potom se štěstí obrátilo a obratně ukrytá hanebnost vyšla najevo;
Anselmo svou zvědavost zaplatil životem.</p>

</div>
</body>
</html>