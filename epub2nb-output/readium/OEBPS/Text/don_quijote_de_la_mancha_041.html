<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection10">
<h2 class="mlpuroven1zvlastnipripady" id="calibre_pb_42">KAPITOLA
XXIX.,<br class="calibre1"/>
<span class="mlpznakkurziva11b"><span class="calibre24">jež jedná o vtipné lsti a způsobu, jakými byl náš zamilovaný rytíř
odlákán od překrutého pokání, jež si byl uložil.</span></span></h2>

<p class="mlptextbez1radku">„Taková je, pánové, pravá historie mé tragédie. Pohleďte
a uvažte, zda vzdechy, jež jste slyšeli, slova, jimž jste naslouchali, a slzy, jež
mi tekly z očí, měly důvod být ještě hojnější. Uvážíte-li pak mé neštěstí,
nahlédnete, že útěcha je zbytečná, neboť není nápravy. Prosím vás toliko (a to
pro vás bude snadnou povinností), abyste mi poradili, kde bych mohla strávit
život bez bázně a hrůzy, že mě najdou ti, kdo mě hledají; neboť ačkoliv vím, že
láska mých rodičů ke mně je taková, že by mě přijali laskavě, jímá mě takový
stud, pomyslím-li, že nemohu se jim objevit taková, jak si oni myslí, že chci
raději navždy se jim klidit z očí, než abych se musela dívat do jejich tváře s myšlenkou:
v tváři mé není počestnost, již si ode mne slibovali.“ </p>

<p class="mlptext2">Umlkla a její líce se zarděla tak, že mluvila jasně o bolesti
a studu duše. Posluchači pak byli jejím neštěstím stejně dojati jako udiveni.
Farář první ji chtěl utěšit a přispět jí radou, ale Cardenio jej předešel a otázal
se: </p>

<p class="mlptext2">„Tedy seňoro, jsi krásná Dorotea, jediná dcera bohatého Clenarda?“
</p>

<p class="mlptext2">Dorotea byla udivena, když slyšela jméno otcovo a přitom si
prohlížela bídný zjev mluvčího (neboť bylo už řečeno, jak špatně byl Cardenio
vystrojen) a pravila: </p>

<p class="mlptext2">„A kdo jste vy, bratře, že znáte jméno mého otce? Vždyť jsem
ho, vzpomínám-li dobře, v celém líčení svého neštěstí nejmenovala.“</p>

<p class="mlptext2">„Jsem,“ zněla odpověď, „onen nešťastník, o kterém jak jste,
seňoro, pravila Luscinda prohlásila, že je jejím manželem; jsem ubohý Cardenio
jehož do neštěstí uvalil ten, kdo způsobil i bědu vaši a dokázal, že mě vidíte
v tomto stavu, otrhaného, nahého, bez lidské útěchy, a což je nejhorší, rozumu
zbaveného, neboť jsem při smyslech jen v krátkých okamžicích, kdy se nebi
uráčí. Já jsem ten, Doroteo, jenž byl přítomen ničemnosti dona Fernanda a jenž
se dočkal Luscindina svolení být jeho ženou. Já jsem ten, jenž neměl odvahy vyčkat,
až její mdloba skončí a až bude přečten list, který byl nalezen za jejími
ňadry, neboť moje duše nesnesla tolik neštěstí najednou, a tak jsem bez strpení
uprchl z domu a jen zanechal svému hostiteli dopis, aby jej odevzdal do rukou
Luscindiných; pak prchl jsem do těchto pustin, abych zde skončil svůj život,
jehož jsem se odtud děsil jako smrtelného nepřítele.</p>

<p class="mlptext2">Ale osudu se nelíbilo zbavit mě života a měl dost na tom, že
mě zbavil rozumu, možná, aby mě zachoval pro štěstí potkat vás; neboť je-li
pravdivé vaše vyprávění, a já věřím, že ano, určilo nám oběma možná nebe lepší
konec v našem neštěstí, než si myslíme. Nemůže-li si Luscinda vzít dona Fernanda,
protože je mou, a nemůže-li se don Fernando oženit s ní, jelikož je váš, a tvrdila-li
to s takovou určitostí, lze doufat, že nám nebesa vrátí, co je naše, neboť je
to stále ještě naše a nebylo nám to ani odcizeno, ani zničeno. Poněvadž máme
tuto útěchu, jež nepochází z naděje nejisté a neopírá se o nerozumné dohady, prosím
vás, seňoro, abyste pojala počestně jiný úmysl, tak jako i já míním: rozhodněme
se oba čekat na lepší osud! Přísahám u svého šlechtictví a křesťanství, že se
vás budu vždy zastávat, pokud vás neuvidím v náručí dona Fernanda; a nedokážu-li
jej přimět domluvou k uznání jeho povinnosti k vám, užiji svého práva
šlechtického a vyzvu ho právem na souboj za křivdu, již vám činí, a nebudu při
tom vzpomínat své vlastní urážky, neboť mstu tuto ponechávám nebi přeje si na
zemi potrestat jen křivdu vaši.“</p>

<p class="mlptext2">Dorotea byla překvapena řečí Cardeniovou a ani nevěděla, jak
má poděkovat za tak šlechetnou nabídku, chtěla mu zlíbat nohy, ale Cardenio
nedovolil. Licenciát promluvil za oba, schválil dobrý úmysl Cardeniův a především
žádal, radil a přemlouval, aby s ním odešli do jeho vsi, tam že se mohou
opatřit vším potřebným, ujednat, jak nalézt dona Fernanda, nebo jak dovést
Doroteu k rodičům, nebo co si počít vhodnějšího. Cardenio a Dorotea mu
poděkovali a přijali jeho ochotnou nabídku. Holič, dosud mlčky zamyšlený, též přátelsky
promluvil a se stejnou ochotou jako farář jim nabídl pomoc vším dobrým; pak
stručně pověděl, co je sem přivedlo, o divném bláznění dona Quijota a že čekají
na jeho zbrojnoše, který ho šel hledat. Cardenio se pamatoval jakoby v mlhách,
že se s donem Quijotem utkal, a pověděl o tom druhým, nevěděl však, proč se
střetli.</p>

<p class="mlptext2">Tu zaslechli volání a seznali, že to Sancho Panza, jenž
hlasitě křičel, protože je nenalezl na místě, kde je zanechal. Šli mu vstříc a ptali
se po donu Quijotovi; řekl jim, že ho nalezl v pouhé košili, pohublého, žlutého,
hladem polomrtvého a vzdychajícího po paní Dulcinee. Řekl prý mu, že Dulcinea
rozkazuje, aby se z tohoto místa vrátil do Tobosa, kde na něj čeká, ale on prý
odpověděl, že se neobjeví před její krásou, dokud nevykoná rekovství, jimiž by si
zasloužil její přízeň. A bude-li to tak pokračovat, že je nebezpečí, že se
nestane císařem, jak by měl, ba ani arcibiskupem, kterým by měl být nanejmíň;
proto aby se jej vynasnažili odtamtud dostat.</p>

<p class="mlptext2">Licenciát odvětil, aby se jen nestaral, že jej odtamtud
odvedou po dobrém nebo po zlém; pak řekl Cardeniovi a Dorotee, co vymysleli,
aby dona Quijota zachránili, nebo alespoň dostali domů. Dorotea pravila, že
bude představovat utiskovanou dámu lépe než holič, protože má šaty hodící se
pro tu úlohu, a aby jen spoléhali, že dokáže vše v prospěch jejich podniku,
neboť přečetla mnoho rytířských knih a ví dobře, jakou řečí žádají
pronásledované panny bludné rytíře o pomoc. </p>

<p class="mlptext2">„Tak tedy,“ řekl farář, „dejme se ihned do díla, neboť, vzácné
panstvo, patrně mi přeje štěstí a otvírá nenadále bránu zdaru, když nám dává,
čeho je zapotřebí.“</p>

<p class="mlptext2">Potom vyndala Dorotea z balíčku jemný ženský šat, plášť ze
skvostné zelené látky a z pouzdra náhrdelník s jinými šperky; hbitě se ustrojila
a vypadala jako bohatá a vznešená dáma. Pravila, že to všechno vzala z domova
pro strýce příhodu a že teprve nyní se dočkala příležitosti to použít. Všem se
neobyčejně líbila její roztomilost, líbeznost i krása, a uznávali, že don Fernando
neprávem pohrdá takovou krásou. Ale nejvíce se divil Sancho Panza, neboť se mu
zdálo, a byla to i pravda, že jaktěživ nespatřil bytost tak sličnou, a otázal
se faráře velmi naléhavě, kdo je krásná seňora a co hledá v těchto pustinách. </p>

<p class="mlptext2">„Tato krásná paní,“ odvětil farář, „bratře Sancho, není jen
tak leckdo, je to po meči přímá dědička království Micomiconu a přichází
požádat tvého pána o službu, aby totiž napravil křivdu nebo bezpráví, jež jí způsobil
zlý obr. Princezna přišla za ním až z Guyneje vedena slávou, již má tvůj pán po
celém známém světě.“</p>

<p class="mlptext2">„Šťastně hledala a šťastně našla,“ na to ihned Sancho Panza, „a
zvláště podaří-li se mému pánu napravit onu křivdu a pomstít bezpráví a zabít
toho kurvího synka, obra, o kterém Vaše Milost mluví; a také že ho zabije, až
ho potká, leda by to bylo strašidlo, neboť proti strašidlům nemá můj pán moci.
Ale o jedno bych vás chtěl poprosit nejdřív, pane licenciáte: aby mého pána
nenapadlo být arcibiskupem, toho se bojím. Poraďte mu, ať se hned ožení s touto
princeznou, a tak nebude moci přijmout arcibiskupské svěcení a snadno se domůže
toho císařství a pomůže mi k tomu, čeho si přeji. Rozmyslel jsem si to dobře a vidím,
že mi nesvědčí, aby můj pán byl arcibiskupem, protože jsem bez užitku pro
církev jako ženatý, a kdybych měl žádat o dispens, abych mohl brát církevní
důchody, nedočkal bych se ho do smrti, protože mám ženu a děti. Proto, pane,
všechno záleží na tom, aby si můj pán vzal hned tuto seňoru, kterou dosud nazvat
nemohu neznaje jejího jména.“</p>

<p class="mlptext2">„Jmenuje se,“ odpověděl farář, „princezna Micomicona, neboť je
jasno, že, jmenuje-li se její království Micomicon, musí znít její jméno také
tak.“</p>

<p class="mlptext2">„To je jisté,“ Sancho na to, „znal jsem mnoho lidí, kteří se
jmenovali po rodišti a říkali si Pedro z Alcaly, Juan z Ubedy a Diego z Valladolidu,
a v Guyneji je asi také zvykem, že se královny jmenují po svém království.“</p>

<p class="mlptext2">„Tak tomu asi bude,“ odvětil farář, „a co se týče svatby
vašeho pána, udělám, co bude v mé moci.“ </p>

<p class="mlptext2">Tím byl Sancho potěšen stejnou měrou, s níž se podivil farář
jeho prostotě a jak má v hlavě pevně zasazeny tytéž nesmysly jako pán, neboť
bylo jasně poznat, že věří, že bude císařem.</p>

<p class="mlptext2">Zatím vsedla Dorotea na farářova mezka a holič si připevnil k obličeji
volský ocas; Sanchovi řekli, aby je vedl na místo pobytu dona Quijota a neříkal,
že poznal licenciáta a holiče, poněvadž na tom, aby je neznal, závisí výhradně,
bude-li jeho pán císařem či ne. Farář a Cardenio s nimi nešli, tento, aby si
don Quijote nevzpomněl na svou půtku s ním, onen, poněvadž nebylo jeho
přítomnosti třeba; pustili ostatní napřed a šli sami zvolna za nimi. Farář
neopominul upozornit Doroteu, jak si má vést, ale ona mu odvětila, že není
třeba starostí, že vše se stane přesně, jak žádají a líčí rytířské knihy.</p>

<p class="mlptext2">Ujeli asi tři čtvrti míle, když odkryli dona Quijota mezi
rozervanými skalisky, oblečeného sice, ale beze zbraní. Jakmile jej Dorotea
spatřila a uslyšela od Sancha, že je to don Quijote, pobídla bičem svého komoně
a vousatý holič pospíšil za ní; když se přiblížili, zbrojnoš seskočil z mezka a
přikročil snést Doroteu. Dívka sestoupila velmi nenuceně, padla na kolena před donem
Quijotem a ač tento usiloval ji pozvednout, nevstala mluvíc takto: </p>

<p class="mlptext2"><span class="calibre13">„Nezdvihnu se z tohoto
místa, statečný a hrdinný rytíři, pokud mi vaše dobrota a dvornost neudělí
daru, jenž bude ke cti a slávě vaší a na prospěch nejnešťastnější a nejutiskovanější
dívky pod sluncem; je-li statečnost vaší mocné paže stejná jako hlas vaší
nesmrtelné slávy, je vaší povinností zastat se nešťastné ženy, jež přichází z tak
dalekých zemí, po vůni vašeho proslaveného jména, s prosbou o pomoc v neštěstí.“</span></p>

<p class="mlptext2">„Neodpovím vám slovem, krásná paní,“ odpověděl don Quijote, „a
nebudu vám naslouchat, pokud nevstanete.“</p>

<p class="mlptext2">„Nevstanu, pane,“ na to zarmoucená dívka, „až mi vaše dvornost
slíbí žádaný dar.“</p>

<p class="mlptext2">„Slibuji vám jej a udílím,“ pravil don Quijote, „není-li na
škodu či křivdu králi, vlasti a té, jež má klíče k mému srdci a mé svobodě,“</p>

<p class="mlptext2">„Nebude to na škodu těm, o nichž mluvíte, dobrý pane,“
odpověděla bolestná mladá žena.</p>

<p class="mlptext2">Zatím přistoupil Sancho k uchu pánovu a zašeptal tiše: </p>

<p class="mlptext2">„Můžete jí, Milosti, slíbit dar, o nějž žádá, vždyť to nic
není, jen zabít nějakého obra, a ta, co žádá, je urozená princezna Micomicona,
paní velkého království Micomiconu v Etiopii.“</p>

<p class="mlptext2">„Ať jest kýmkoliv,“ odpověděl don Quijote, „vykonám svoji povinnost
a co mi svědomí káže, podle rytířských slibů,“ obraceje se k dívce řekl: </p>

<p class="mlptext2">„Vstaňte, krásná dámo! Slibuji vám, oč požádáte.“</p>

<p class="mlptext2">„Žádám tedy,“ pravila dívka, „aby vaše šlechetná bytost vydala
se ihned se mnou, kam ji povedu, a aby mi slíbila, že nepodnikne jiného
dobrodružství nebo boje, dokud mne nepomstí na zrádci, jenž mě přes veškero
právo božské i lidské oloupil o království.“</p>

<p class="mlptext2">„Pravím, že to učiním,“ odvětil don Quijote, „a proto můžete,
seňoro, již nyní zanechat zármutku, jenž vás trápí, a dodat nové jarosti a síly
své zemdlelé naději. Neboť s pomocí boží a mého ramene brzo se vrátíte do svého
království a usednete na trůn svého staroslavného, mocného státu vzdor bídákům,
kteří by proti tomu měli námitky. A mějme se k dílu, neboť v meškání prý bývá nebezpečí.“</p>

<p class="mlptext2"><span class="calibre13">Příkořím stíhaná dívka
chtěla mu mermomocí zulíbat ruce; ale don Quijote, rytíř veskrze jemný a dvorný,
toho nedovolil, ale zvedl ji a objal</span> velmi jemně a slušně; pak rozkázal Sanchovi,
aby Rocinantovi utáhl sedlo a jeho, aby ihned ustrojil v zbroj. Sancho sňal
zbroj, jež visela na stromě jako trofej, stáhl podpínku a v okamžiku vystrojil
pána, který řekl vida se ozbrojen: </p>

<p class="mlptext2">„Vzhůru na cestu ve jménu božím pomoci dámě.“ </p>

<p class="mlptext2">Holič ještě stále klečel, namáhal se udržet smích a vousy, aby
snad nezmařil společný všech úmysl. Když viděl, že don Quijote dal již slib a že
se horlivě strojí, aby se vydal za jeho splněním, vstal, vzal svoji paní za
druhou ruku a společně ji vysadili na mezka. Pak vsedl don Quijote na Rocinanta,
holič se usadil na svém zvířeti a Sancho šel pěšky znovu vzpomínal na ztrátu
osla, jehož by byl nyní tak potřeboval; nicméně snášel vše ochotně vida, že se jeho
pán císařem stane, a to co nejdřív.</p>

<p class="mlptext2">Věřil totiž pevně, že si jeho pán tu princeznu vezme a stane
se tak aspoň králem micomiconským. Jen jej trápila myšlenka, že je to království
v zemi černochů a že poddaní, jež mu dají, budou všichni černí. Ale hned proti
tomu v mysli našel lék a řekl si: </p>

<p class="mlptext2">„Co z toho, že moji poddaní budou černí? Naložím je klidně na
loď, dovezu do Španěl na trh a tady mi je zaplatí za hotové; za ty peníze si
pak koupím nějaký titul nebo úřad a z toho budu žít bez starosti až do smrti.
To se nesmí zaspat a je k tomu zapotřebí trochu vtipu a šikovnosti, aby se tak
věci zařídily a dvacet nebo třicet tisíc poddaných se rozprodalo, co bys okem
mrkl. Pánbůh ví, že to budu prodávat, jak stádo běží, velkého s malým, a ať
jsou jakkoliv černí, však si je už proměním na běláčky a žluťáčky. Tak sem s nimi
jenom, už aby tu byli!“ </p>

<p class="mlptext2">Zaujal se tím tak horlivě a spokojeně, že zapomněl na trampotu
své pěší pouti.</p>

<p class="mlptext2">Na to vše hleděli z křovin Cardenio a farář a nevěděli, jak se
k nim připojit; ale farář, člověk velmi vtipný, ihned vymyslel, co počít k dosažení
cíle; rychle ustřihl Cardeniovi vousy nůžkami, jež s sebou nosil v pouzdru,
oděl jej do vlastního hnědého kabátu a dal mu i černý svůj plášť, sám pak
zůstal jen v kalhotách a vestové kazajce. Cardenio se tím tak změnil, že by se
sám nepoznal, kdyby se byl viděl v zrcadle. Než změnili šat, druzí je sice o kus
předjeli, ale přece se farář i Cardenio dostali snadno na královskou silnici,
protože jezdci nemohli tak postupovat jako pěší pro houští a necestu.</p>

<p class="mlptext2">Zastavili se na rovině u východu z hor, a když z nich vyjel
don Quijote a jeho přátelé, přikročil farář k tomu, že zdálky pozoroval jejich tváře,
jako by ho poznával a po notné chvíli prohlížení zamířil k němu s otevřenou
náručí volaje: </p>

<p class="mlptext2">„Buďte vítán, obraze rytířstva, můj dobrý krajane, done
Quijote de la Mancha, květe šlechetnosti, ochrano a útočiště potřebných,
podstato potulného rytířstva!“ </p>

<p class="mlptext2">Při tom objal levou nohu dona Quijota pod kolenem a rytíř,
překvapen tím, co viděl i slyšel u onoho muže, zahleděl se na něj pozorně a nakonec
jej poznal; byl nesmírně udiven setkáním a mermomocí chtěl sestoupit z koně.</p>

<p class="mlptext2">Farář však nedovolil, což přimělo dona Quijota, že řekl: </p>

<p class="mlptext2">„Dovolte, Milosti pane licenciáte, vždyť se nehodí, abych já
jel a tak ctihodná osoba aby šla pěšky.“</p>

<p class="mlptext2">„To rozhodně nedovolím,“ pravil farář, „jen zůstaňte, Milosti,
na koni, neboť na koni konáte největší hrdinství a dobrodružné výkony, jež byly
v naší době spatřeny. Mně, nehodnému knězi, stačí vsednout na hřbet některého z
mezků tohoto panstva, jež putuje s Vaší Milostí, nebude-li nikdo nic namítat, a
ještě se budu domýšlet, že jsem rytířem a jedu na Pegasu, nebo na zebře, či na
oři, na němž jezdil slavný Maur Muzaraque, dodnes spící v zakletí v hoře Zulemě
blízko velkého Compluta.“</p>

<p class="mlptext2">„Na to jsem nepřišel, pane licenciáte,“ odvětil don Quijote, „a
vím, že moje paní, princezna, bude tak laskavá a nařídí svému zbrojnoši, aby
vás pustil do sedla; sám si může sednout vzadu, snese-li to mezek.“</p>

<p class="mlptext2">„Dozajista snese,“ pravila princezna, „a také vím, že netřeba
mému panu zbrojnoši dávat tohoto rozkazu, protože je tak dvorný a slušný, že
nedovolí, aby kněz šel pěšky, může-li jet.“</p>

<p class="mlptext2">„Tak jest,“ děl holič, sesedl ihned a vyzval faráře, aby
vystoupil do sedla, což tento učinil bez okolků.</p>

<p class="mlptext2">Ale běda, když se holič chtěl vyhoupnout za něho, mezek, jenž
byl najatý, což je tolik jako špatný, vyhodil a kopl dvakrát zadníma nohama do
vzduchu; kdyby byl zasáhl prsa nebo hlavu mistra Mikuláše, byl by holič jistě
poslal k čertu výpravu za donem Quijotem. Nicméně byl překvapen tak, že sebou
uhodil o zem málo se staral o bradu, jež mu spadla na zem; vida, že přišel o vous,
nevěděl nic jiného, než si zakrýt tvář rukama a naříkat, že má rozbité čelisti.
Don Quijote vida, že celý chomáč vousů upadl bez čelisti a krve z obličeje
ležícího zbrojnoše, pravil: </p>

<p class="mlptext2">„Bůh ví, že se stal velký zázrak; srazil mu vous z tváře, jako
by mu jej schválně oholil.“</p>

<p class="mlptext2">Farář, boje se vyzrazení záměru, skočil spěšně po vousu a běžel
s ním k mistru Mikulášovi, stále křičícímu, jedním pohybem si přitiskl jeho hlavu
k hrudi a připevnil mu jej, mumlal nad ním jakási slova, která prý jsou
bezpečným zaříkadlem, aby vousy přirůstaly, jak prý uvidí. Když vous připevnil,
odstoupil a zbrojnoš byl zase tak bradatý a zdravý jako dřív. <span class="calibre13">To nesmírně udivilo dona Quijota, i požádal
faráře, aby ho při příležitosti naučil onomu zaříkadlu, protože by prý mohlo
působit nejen na vousy, vždyť je přece zřejmé, že se vousy neutrhnou bez ran a odřenin;
když se to vše zhojí, není v tom výhoda jen pro vousy.</span> </p>

<p class="mlptext2">„To je pravda,“ řekl farář a slíbil mu, že jej tomu naučí při
první příležitosti. Shodli se, nyní že se poveze farář, a po kusech cesty že se
budou všichni tři střídat až k hospodě asi dvě míle vzdálené.</p>

<p class="mlptext2">Když tedy tři, totiž don Quijote, princezna a farář, jeli a Cardenio,
holič a Sancho Panza šli pěšky, řekl don Quijote dívce: </p>

<p class="mlptext2">„Veďte mě, vznešená paní, kam se vám zlíbí!“ </p>

<p class="mlptext2">Nežli odpověděla, řekl licenciát: </p>

<p class="mlptext2">„Do kterého království nás chcete, Výsosti, zavést? Do
Micomiconu? Jistě tam chcete, nemýlím-li se?“ </p>

<p class="mlptext2">Vtipné děvče pochopilo, že má přisvědčit: </p>

<p class="mlptext2">„Ano, pane, právě tam se ubírám.“</p>

<p class="mlptext2">„Je-li tomu tak,“ řekl farář, „musíme jet naší vsí a odtud
může Vaše Milost na Cartagenu, kdež se bude moci s pánembohem nalodit, a bude-li
vítr příznivý a moře bez bouří, můžete dřív než za devět let zřít velký záliv
Meonu, totiž Maeotis, odkud je do říše Vaší Vznešenosti jen o něco více než sto
dnů cesty.“</p>

<p class="mlptext2">„Jste na omylu, Milosti,“ odpověděla, „neboť odešla jsem
odtamtud ani ne přede dvěma roky, a ač jsem neměla příznivé pohody, přece jsem
spatřila, po čem jsem tolik toužila, totiž dona Quijota de la Mancha, o němž jsem
slyšela vyprávět od prvního kroku na španělské půdě; to mě přimělo, že jsem ho
vyhledala, poručila se jeho dobré vůli a svěřila své dobré právo statečnosti
jeho nepřemožitelného ramene.“</p>

<p class="mlptext2">„Dost, ustaňte již v této chvíli,“ řekl don Quijote, „neboť
nepřeji si pochlebnictví, a třebas toto pochlebnictvím není, přece jen takové
řeči se nemile dotýkají mých skromných uší. Jen to říci mohu, paní moje, že, ať
už jsem statečný či ne, užiju vší statečnosti, kterou mám nebo nemám, k vaší
službě, pokud život dovolí; nechme toho však, až přijde toho čas, a prosím pana
licenciáta, aby mi řekl, co jej přivedlo do této krajiny samotného, beze sluhů
a v tak lehkém šatu, až jsem udiven.“</p>

<p class="mlptext2">„To vám krátce povím,“ odvětil farář, „vězte, milostivý pane
done Quijote, že jsem se bral s mistrem Mikulášem, naším přítelem a holičem,
do Sevilly vybrat nějaké peníze, jež mi poslal můj příbuzný, který před mnoha
lety odešel do Ameriky, a není toho málo, ale prý přes šedesát tisíc dobrých
zlaťáků. A když jsme včera cestovali touto krajinou, přepadli náš čtyři
zákeřníci a div nás neoloupili i o vousy, ba i ty nám zřídili, že si holič musel
vzít falešné, a také toho mladého muže (ukázal na Cardenia) zbili tak, že byste
ho nepoznal. A kupodivu, všichni v této krajině vypravují, že nás to přepadli
čtyři trestanci z galejí a ty že osvobodil skoro na tomto místě muž tak
statečný, že je uvolnil všechny, ač při tom byl komisař se strážníky. Nejspíš
nemá dobrý rozum, nebo je to dareba jako oni, krutý a nesvědomitý, protože
pustil vlka na ovce, lišku na slepice a mouchy na med; poškodil spravedlnost,
vzbouřil se proti svému králi a přirozenému pánu, neboť se vzbouřil proti jeho
spravedlivým rozkazům. Chtěl uvést galeje vniveč, pobouřil Svaté bratrstvo, po léta
již odpočívající, a zkrátka dopustil se činu duši své škodlivého a tělu
neprospěšného.“ </p>

<p class="mlptext2">Sancho sdělil faráři a holiči příhodu s galejníky, již jeho
pán tak slavně prodělal, a proto se farář dal o ní do hovoru, aby viděl, co učiní
a řekne don Quijote: rytíř měnil barvu při každém slovu, ale netroufal si
přiznat se, že muže ty osvobodil on. </p>

<p class="mlptext2">„Ti nás oloupili,“ řekl farář, „a kéž milosrdný Bůh odpustí
tomu, kdo je zbavil zaslouženého trestu.“</p>

</div>
</body>
</html>