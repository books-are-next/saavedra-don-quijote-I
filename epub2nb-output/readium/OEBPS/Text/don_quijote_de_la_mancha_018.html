<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady" id="calibre_pb_17">KAPITOLA
VIII.<br class="calibre1"/>
<span class="mlpznakkurziva11b"><span class="calibre24">&#160;o úspěchu dona Quijota v hrozném a neslýchaném dobrodružství s větrnými
mlýny a o jiných příhodách, hodných blahé paměti.</span></span></h2>

<p class="mlptextbez1radku">Vtom spatřili třicet nebo čtyřicet větrných mlýnů,
které jsou na té rovině, a don Quijote, když je uviděl, řekl svému zbrojnoši: </p>

<p class="mlptext2">„Štěstí řídí naši věc lépe, než jsme si dovedli přát. Neboť
hleď, příteli Sancho Panzo, tamto se ukazuje třicet, nebo ještě o trochu více
ohromných obrů, s nimiž míním zápasit a všechny je pobít a jejich kořistí počne
naše bohatství. A bude to spravedlivý boj a velká zásluha před Bohem odstranit
takové býlí z tváře země.“</p>

<p class="mlptext2">„Jací obři?“ řekl Sancho Panza. </p>

<p class="mlptext2">„Tamhle je vidíš,“ odvětil jeho pán; „ti s těmi dlouhými
rameny, někteří je mívají skoro na dvě míle.“</p>

<p class="mlptext2">„Jen se podívejte, Milosti,“ odpověděl Sancho, „vždyť to
nejsou obři, ale větrné mlýny a to, co se podobá ramenům, jsou křídla, která
točí mlýnským kamenem, věje-li vítr.“</p>

<p class="mlptext2">„Je vidět,“ na to don Quijote, „že se nevyznáš v dobrodružstvích:
obři to jsou, a bojíš-li se, kliď se odsud a modli se, zatím co já podstoupím
divý a nerovný boj.“ </p>

<p class="mlptext2">S těmi slovy bodl Rocinanta nedbaje na volání zbrojnoše
Sancha, že útočí opravdu na mlýny, a ne na obry. Ale tak dobře se vžil do toho,
že běží o obry, že neslyšel ani hlasu Sanchova, ani se řádně na ně nepodíval,
ač byl už blízko; ale ujížděl volaje hlasitě: </p>

<p class="mlptext2">„Neutíkejte, zbabělá a bídná stvoření, útočí na vás jediný
rytíř.“ </p>

<p class="mlptext2">Tu se zvedl lehký větřík a velká křídla se začala točit, k čemuž
don Quijote křičel: „I kdybyste hýbali více rameny než obr Briareo, zaplatíte
mi to.“ </p>

<p class="mlptext2">Odporoučel se při tom z celého srdce své paní Dulcinee s prosbou,
aby mu pomohla v takové úzkosti, přikryt štítem, s kopím zapřeným, pohnal
Rocinanta do plného trysku a vrazil kopím do křídla nejbližšího mlýnu; vítr
zatočil křídlem tak rychle, že rozbilo kopí na kusy a sebralo s sebou koně i rytíře,
který se zle zřízený skutálel po poli.</p>

<p class="mlptext2">Sancho Panza přiběhl na pomoc tak rychle, jak jen osel stačil,
a když přijel, shlédl, že Rocinante natáhl se s jeho pánem tak prudce, že se
rytíř nemůže hýbat. </p>

<p class="mlptext2">„Pomoz Pánbůh,“ řekl Sancho, „copak jsem neřekl Vaší Milosti,
abyste se podíval, co děláte, že to jsou jen větrné mlýny a že to nepozná jen
ten, kdo má v hlavě také nějaké?“</p>

<p class="mlptext2">„Mlč, příteli Sancho,“ odpověděl don Quijote, <span class="calibre13">„válečné štěstí víc než co jiného se mění stále;
tím spíše, že si myslím, a bude to asi pravda, že ten čaroděj Freston, který mě
zbavil slávy z vítězství; tak mne nenávidí. Ale nakonec málo zmohou jeho zlé
pletichy proti zdatnosti mého meče.“</span></p>

<p class="mlptext2">„Ať Bůh udělá, co může,“ odpověděl Sancho Panza, pomohl mu
vstát, vysadil znovu na Rocinanta, napolo zchromlého; a mluvíce o příhodě, dali
se dále cestou k průsmyku Lápice, protože tam se musí naskytnout, jak říkal don
Quijote, mnoho různých dobrodružství, neboť je to místo velmi navštěvované; ale
tuze ho mrzelo, že nemá kopí, a stěžoval si svému zbrojnoši: </p>

<p class="mlptext2">„Vzpomínám si, že jsem četl, jak španělský rytíř jménem Jakub
Perez z Várgas, ztratil v bitvě meč, ulomil z dubu těžkou větev nebo kmen a vykonal
s ním toho dne takové kousky, pobil tolik Maurů, že mu zůstalo jméno Bijec
(špaň. Machuca) a od toho dne on i jeho potomci nazývali se rytíři z Várgas a Machucy.
Říkám ti to proto, že chci z prvního dubu nebo buku, který najdu, ulomit
podobný dobrý klacek jako ten, na který myslím; a chci s ním vykonat takové
skutky, aby ses pokládal za šťastného, že je ti dopřáno vidět a být tak svědkem
věcí skoro neuvěřitelných.“</p>

<p class="mlptext2">„Bohu poručeno,“ řekl Sancho, „věřím tomu tak, jak Vaše Milost
říká; ale narovnejte se trochu, jste jakoby nakřivo, bude to asi od pádu.“</p>

<p class="mlptext2">„To je pravda,“ odpověděl don Quijote, „a nenaříkám-li si na
bolest, je to jen proto, že si potulní rytíři nesmějí stěžovat na rány, i když
jim z nich lezou střeva.“</p>

<p class="mlptext2">„Je-li tomu tak, musím mlčet,“ odvětil Sancho, „ale ví Bůh, že
by mě těšilo, kdyby si Vaše Milost stěžovala, až ji bude něco bolet. O sobě vám
mohu říci, že si budu naříkat na tu nejmenší bolest, leda, že by se rozumělo,
že si zbrojnoši bludných rytířů nesmějí také stěžovat.“ </p>

<p class="mlptext2">Don Quijote se musel zasmát zbrojnošově prostotě a řekl mu, že
si může zcela klidně postěžovat, kdy a jak chce, volky nebo nevolky, protože dosud
nečetl nic opačného v řádu rytířském. Sancho mu pravil, aby si všiml, že je čas
k jídlu. Načež jeho pán, že sám nepotřebuje, on aby pojedl, jakmile se mu
zachce. Po tom povolení se Sancho uvelebil, jak nejlépe mohl na svém zvířeti,
vyndal z tlumoku, co tam uložil, věnoval notnou chvíli za zády svého pána jídlu
a občas si přihýbal z měchu s takovou chutí, že by mu mohl závidět nejbujnější
hostinský z Malagy. A zatímco si tak dopřával, nevzpomínal na žádný ze slibů
svého pána a jízda za sebenebezpečnějšími dobrodružstvími zdála se mu ne námahou,
ale pohodlným odpočinkem.</p>

<p class="mlptext2">Tu noc strávili pod stromy a z jednoho ulomil don Quijote
suchou větev, jež mu téměř mohla být za kopí, a narazil na ni bodec, sňatý z kopí
zlomeného; po celou noc nespal, myslel na svou paní Dulcineu, aby napodobil
knihy, které četl, v nichž rytíři tráví beze spánku dlouhé noci na loukách a v pustinách
vzpomínáním na své dámy. Ne tak Sancho Panza, jenž, žaludek plný, a věru ne čekankové
vody, prospal noc celou, a kdyby na něj jeho pán nezavolal, neprobudily by ho
ani sluneční paprsky bijící mu do obličeje, ani ptačí zpěv, slavící četně a vesele
příchod nového dne. Vstal zkusil měch, a když našel jej hubenější než den
předtím, byl zarmoucen, protože se mu zdálo, že tak hned nebudou moci odpomoci
tomu nedostatku. Don Quijote odmítl snídani, neboť jak se říká, rozhodl se být
živ z rozkošných vzpomínek. Vrátili se opět na cestu k průsmyku Lápice a okolo
deváté ranní jej spatřili. </p>

<p class="mlptext2">„Tam,“ pravil při tom don Quijote, „budeme moci se ponořit až
po krk do toho, co se zve dobrodružství. Ale pamatuj, že i když mě uvidíš v těch
nejhroznějších nebezpečích, nesmíš sáhnout po meči na mou obranu, leda že
poznáš v nepřátelích neurozenou chátru, proti níž mi pomoci můžeš; ale budou-li
to rytíři, žádným způsobem ti zákony rytířské nedovolují, abys mne bránil,
dokud nejsi pasován na rytíře.“</p>

<p class="mlptext2">„Zajisté, pane,“ odpověděl Sancho, „Vaší Milosti bude v tom
poslušně uposlechnuto, protože jsem sám o sobě mírumilovný a nepletu se rád do
rvaček a sporů; to se ví, že kdybych měl bránit svoji vlastní osobu, nedám moc
na tyhle zákony, protože Bůh i lidé dovolují, aby se napadený bránil.“</p>

<p class="mlptext2">„Vždyť neříkám,“ na to don Quijote; „jen co se týče mne a mých
protivníků-rytířů, musíš přemáhat svou přirozenou divokost.“</p>

<p class="mlptext2">„Slibuji, že to udělám,“ odvětil Sancho, „a že ten zákaz budu
zachovávat tak věrně jako den Páně.“</p>

<p class="mlptext2">Během té řeči spatřili na cestě dva mnichy benediktiny,
jedoucí každý na velbloudu: neboť mezci, na nichž seděli skutečně, nebyli o nic
menší. Měli cestovní brejle a slunečníky. Za nimi jel kočár, provázený čtyřmi
nebo pěti jezdci a dvěma pěšími mezkaři. Jak se později zjistilo, v kočáře jela
jedna biskajská dáma za svým manželem do Sevilly, odkud se měl vydat za značným
úředním posláním do Ameriky. Mniši k nim nepatřili, ač jeli touže cestou. Sotva
je spatřil don Quijote, řekl svému zbrojnoši: </p>

<p class="mlptext2">„Nechci se mýlit, ale toto bude nejslavnější dobrodružství,
jež se kdy událo, protože tamhlety černé postavy jsou zcela jistě nějací
čarodějníci, kteří unášejí v tom kočáře nějakou princeznu, a je nutno zabránit
tomu bezpráví, jak jen bude v mé moci.“</p>

<p class="mlptext2">„Tohle bude horší než u mlýnů,“ řekl Sancho Panza, „podívejte
se, pane, to jsou přece bratři benediktini a kočár asi patří nějakým cestujícím.
Dejte pozor, co říkám, a dejte pozor, co děláte, ať vás neoklame ďábel!“</p>

<p class="mlptext2">„Už jsem ti řekl, Sancho,“ odpověděl don Quijote, „že se
špatně vyznáš v dobrodružstvích: to, co pravím, je pravda a uvidíš.“ </p>

<p class="mlptext2">A jak to vyslovil, vyrazil vpřed a postavil se vprostřed
cesty, kudy přijížděli mnichové; když se přiblížili, jak myslel, na doslech, zvolal
hlasem: </p>

<p class="mlptext2">„Čertova nedobrá chaso, propusťte ihned vznešené princezny,
jež násilím odvážíte v kočáře; ne-li, hotovte se k rychlé smrti za spravedlivý
trest vašich zločinů.“ </p>

<p class="mlptext2">Oba mniši zadrželi otěže a v údivu nad postavou i řečmi dona
Quijota odpověděli: </p>

<p class="mlptext2">„Pane rytíři, nejsme ani čertovi, ani nedobří, ale dva
duchovní řádu Benedikta, jdeme svou cestou a nevíme, zda v tomto kočáře jedou zajaté
princezny.“</p>

<p class="mlptext2">„Na mne neplatí vykrucování, znám vás už, lživá roto,“ řekl
don Quijote, a nečekaje na další odpověď, bodl Rocinanta a s kopím skloněným
vyřítil se na prvního mnicha tak zuřivě a směle, že kdyby byl mnich neseskočil
z mezka, byl by z něho sražen násilně a ještě zraněn, ne-li zabit. Druhý
duchovní vida, jak je nakládáno s jeho druhem, kopl svého dobrého mezka do
slabin a uháněl přes krajinu lehčeji než vítr. Sancho Panza, když spatřil mnicha
na zemi, slezl rychle z osla, vrhl se na něho a počal z něho svlékat hábit.
Nyní dorazili oba mezkaři mnichů a tázali se, proč jej svléká. Sancho na to, že
mu to právem patří jakožto válečná kořist, jíž dobyl jeho pán don Quijote.
Mezkaři ale nerozuměli žertu a nechtěli slyšet o kořisti a vyhrané bitvě a když
viděli, že don Quijote odjel promluvit si s dámami v kočáře, vrhli se na
Sancha, praštili s ním o zem, vyškubali bradu, zmydlili jej a nechali ležet
dechu a smyslů zbaveného; mnich se dlouho nezdržoval, vylezl na mezka celý
postrašený, vyděšený, bez barvy v tváři; a jak byl v sedle, dal se rychle za
svým druhem, jenž na něho čekal pěkný kousek odtud dívaje se, jak přepad
skončí; a nestáli o to, znát konec celé příhody, pokračovali v cestě křižujíce
se více, než kdyby měli ďábla v zádech.</p>

<p class="mlptext2">Don Quijote, jak už bylo řečeno, mluvil zatím s paní v kočáře:
<br class="calibre1"/>
„Vaše krása, paní moje, může nakládat se svou osobou, jak jen se jí zlíbí,
neboť zloba vašich únosců válí se v prachu, stržena touto mou silnou paží. A abyste
se nenamáhala s přáním zvědět jméno svého osvoboditele, věřte, že se jmenuji
don Quijote de la Mancha, bludný rytíř, hledající dobrodružství a oddaný
nesrovnatelně krásné doně Dulcinee z Tobosa. Odměnou za službu, již jsem vám
prokázal, nechci, než abyste se vrátila do Tobosa, představila se mým jménem
této paní a řekla jí, co jsem vykonal pro vaši svobodu.“</p>

<p class="mlptext2">Vše, co říkal don Quijote, poslouchal zbrojnoš z průvodu
kočáru, jenž byl z Biskajska. Ten, když slyšel, že nechce nechat kočár jet dále
a že chce, aby se vrátil do Tobosa, vzal dona Quijota za kopí a povídal ve špatné
španělštině a horší biskajštině: </p>

<p class="mlptext2">„Jdi, rytíř, táhni! U Pána Bůh, co stvořil mne, že nenecháš
kočár, zabiješ tě, jako že jsi tady já Biskajec.“ </p>

<p class="mlptext2">Don Quijote mu rozuměl velmi dobře a velmi klidně mu
odpověděl: </p>

<p class="mlptext2">„Kdybys byl rytířem, jako že nejsi, byl bych už potrestal tvou
drzost a odvahu, otrocké stvoření.“ </p>

<p class="mlptext2">Načež Biskajec: </p>

<p class="mlptext2">„Já ne rytíř? Pána Bůh ví, lžeš jako křesťan. Pryč kopí,
vytáhneš meč, než mrknout, budeš na zem. Biskajec na suchu, rytíř na moři,
rytíř k čert a lžeš, když řekneš jinou.“</p>

<p class="mlptext2">„Však uvidíte, řekl Agrages,“ odpověděl don Quijote a odhodil kopí
na zem vytáhl meč, přikryl se štítem a vrhl se na Biskajce, aby ho zabil.
Biskajec, vida, že na něho útočí, byl by rád sestoupil z mezka, na kterého
nebylo spolehnutí, protože byl najatý, ale nemohl jinak než tasit meč. Ale
naštěstí stál vedle kočáru, odkud mohl vzít polštář, jenž mu posloužil za štít,
a pak stáli proti sobě jako nepřátelé na život a na smrt. Ostatní je chtěli
uklidnit, ale nemohli, protože Biskajec křičel v té své hatmatilce, že, nenechají-li
ho dokončit boj, on sám zabije dámu a všechen průvod, který by mu překážel.
Paní kočáru, podivena a postrašena tím, co viděla, řekla kočímu, aby trochu
popojel a zpovzdálí se jala sledovat krutý zápas: během něho dal Biskajec
mocnou sečnou ránu donu Quijotovi do ramene přes štít, která by ho rozťala po
pás, kdyby nebylo štítu. Don Quijote cítě váhu prudkého seknutí zvolal: </p>

<p class="mlptext2">„O, paní mé duše, Dulcineo, květe krásy, pomozte tomuto svému
rytíři, který je v kruté nesnázi, aby se zachoval vaší výbornosti.“ </p>

<p class="mlptext2">V jediném okamžiku řekl tato slova, stiskl meč, přikryl se
dobře štítem a vrhl se na Biskajce, rozhodnutý se svěřit všechno jedné ráně.
Biskajec vida, jak se na něho řítí, poznal ze zuřivosti protivníka jeho úmysl a
řekl si, že učiní totéž: čekal na něho dobře kryt polštářem, nemohl hnout ani
sem ani tam mezkem zcela unaveným, nezvyklým na taková dětinství, neschopným
kroku. Řítil se tedy, jak bylo řečeno, don Quijote na bdělého Biskajce, s mečem
zdviženým a s úmyslem rozetnout jej vejpůl, a Biskajec jej očekával podobně,
meč vzhůru a polštář před hrudí; všichni přítomní byli postrašeni a s úzkostí
hleděli, co vzejde z těch ran, jimiž se ohrožovali, a paní kočáru i s komornými
vysílaly tisíce proseb a slibů všem svatým obrazům a poutnickým místům Španělska,
aby Bůh vyprostil zbrojnoše a je samy z toho velkého nebezpečí, jež jim
hrozilo.</p>

<p class="mlptext2">Ale bohužel právě na tomto místě přerušuje autor tohoto
vyprávění bitvu s omluvou, že více nenalezl v zápisech o výkonech dona Quijota.
Ovšem druhý autor díla nechtěl uvěřit, že by historie tak zajímavá byla
propadla zapomenutí a že by duchové manchští byli tak málo zvídaví, aby byli
neuložili do svých archivů a psacích stolů nějaké zápisy o slavném rytíři: a s tím
přesvědčením se nevzdal naděje, až našel s pomocí boží konec té pěkné příhody,
jak poví v druhé části.</p>

</div>
</body>
</html>