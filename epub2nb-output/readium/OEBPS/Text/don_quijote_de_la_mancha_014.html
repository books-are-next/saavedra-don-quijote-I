<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady">KAPITOLA
IV.<br class="calibre1"/>
<span class="mlpznakkurziva11b"><span class="calibre24">o tom, co se stalo našemu rytíři, když opustil hospodu.</span></span></h2>

<p class="mlptextbez1radku">S prvním úsvitem vyjel don Quijote z hospody tak
spokojený, tak bujarý, tak rozveselený tím, že je už rytířem, že jím radost
zmítala v sedle. Však nezapomněl na rady hostinského o nezbytných věcech, jež
má brát s sebou (zvláště peníze a košile), a rozhodl se vrátit domů a vše si
opatřit, i zbrojnoše, mínil přijmout do služby jednoho sedláka ze sousedství, chuďase
sice a otce rodiny, ale velmi vhodného k úřadu rytířského zbrojnoše. S tímto
úmyslem obrátil Rocinanta ke své vsi, a kůň, jako by rozuměl pánově žádosti,
tak chutě dal se na cestu, že se zdálo, jako by se ani země nedotýkal.</p>

<p class="mlptext2">Neujel mnoho, když tu se mu zdálo, že po pravici z hustého
křoví vychází slabé volání, jako by tam někdo naříkal. Sotva je uslyšel, řekl
si: </p>

<p class="mlptext2">„Děkuji nebi za milost, již mi prokazuje, že mi tak brzo
poskytuje příležitost naplnit povinnost mého stavu a sklidit plody mé dobré touhy:
to volá asi nějaký nešťastník nebo nešťastnice, kteří potřebují mé přízně a obrany.“
</p>

<p class="mlptext2">A zatočil otěžemi Rocinanta směrem, odkud, zdálo se mu, že přichází
nářek. Sotva se octl v lesíku, spatřil kobylu uvázanou k dubu a chlapce do půl
těla nahého a uvázaného k druhému; mohlo mu být asi patnáct let a byl to on,
jenž křičel, a právem, protože statný sedlák mlátil jej opaskem, provázeje
každou ránu pokáráním a takovouhle radou: </p>

<p class="mlptext2">„Jazyk za zuby, oči na stráži!“ </p>

<p class="mlptext2">A kluk křičel: </p>

<p class="mlptext2">„Už to neudělám, pane! Pro boží umučení, už to neudělám a slibuji
vám, že dám na stádo lepší pozor.“</p>

<p class="mlptext2">Don Quijote, vida, co se děje, pravil pohněván: </p>

<p class="mlptext2">„Neurvalý rytíři, je nepěkné bíti někoho, kdo se nemůže bránit.
Vystupte na svého koně a chopte se kopí (sedlák měl totiž také kopí, opřené o dub,
k němuž přivázal kobylu) a já vám ukážu, že je zbabělé takto si počínat.“ </p>

<p class="mlptext2">Sedlák vida nad sebou postavu po zuby ozbrojenou, mávající mu
kopím nad hlavou, viděl se už v Pánu a odpověděl zkroušeně: </p>

<p class="mlptext2">„Pane rytíři, tento kluk, kterého kárám, je můj čeledín a pásl
na tomto území stádo mých ovcí, je však tak nedbalý, že každého dne mi jedna
chyběla, a když trestám jeho nedbalost nebo taškářství, říká, že to dělám z lakomství,
abych mu nemusel zaplatit mzdu, ale ví Bůh, že lže.“</p>

<p class="mlptext2">„Že lže v mé přítomnosti, mizerný ničemo?“ na to don Quijote. „Při
slunci, co na nás svítí, že vás probodnu tímhle kopím. Zaplaťte mu hned a bez
řečí, ne-li, svědkem Bůh, jenž nám vládne, pomohu vám hned z tohoto světa;
odvažte ho bez meškání!“ </p>

<p class="mlptext2">Sedlák sklopil hlavu a odvázal sluhu beze slova. Don Quijote
se sluhy zeptal, kolik mu jeho pán dluží. Sluha řekl, že za devět měsíců po
sedmi reálech. Don Quijote vypočítal, že dluh činí šedesát tři reály, a rozkázal
sedlákovi, aby je ihned zaplatil, nechce-li zemřít. Poděšený venkovan
odpověděl, že, jako že ho potkala tahle nehoda a jako že přísahal (ač tak dosud
vůbec neučinil), tolik peněz dlužen není: poněvadž dlužno odečíst za tři páry
střevíců a reál za dvojí puštění žilou, když byl sluha nemocen. </p>

<p class="mlptext2">„Výborně,“ odvětil don Quijote; „ale střevíce i pouštění žilou
přijde za ty rány, jež nevinně dostal, neboť jestliže on rozedřel kůži střevíců
vámi placených, vy jste mu za to odřel jeho vlastní, a jestliže mu ranhojič
pustil krve za nemoci, vy jste mu pustil žilou zdravému; a tak v tom ohledu
nedluží vám nic.“</p>

<p class="mlptext2">„Naneštěstí, pane rytíři, nemám tu peněz: ať jde Andres se
mnou domů, zaplatím mu vše na reál.“</p>

<p class="mlptext2">„Jít a s ním?“ řekl kluk. „Kriste Ježíši! Ani mě nenapadne!
Protože octnout se s ním sám, sedře mě z kůže jako svatého Bartoloměje.“</p>

<p class="mlptext2">„Dá si pozor,“ na to don Quijote; „stačí můj rozkaz, aby si
vážil mých slov, a odpřisáhne-li mi u rytířského řádu, který přijal, propustím
jej a ručím za zaplacení.“</p>

<p class="mlptext2">„Ale, milosti, hleďte, co pravíte!“ řekl hoch, „můj pán není
rytířem a nepřijal žádný řád; je to bohatý Juan Haldudo, soused z Quintanaru.“</p>

<p class="mlptext2">„Na tom málo záleží,“ odvětil don Quijote; „i mezi Haldudy
mohou být rytíři, tím spíše, že každý je synem svých činů.“</p>

<p class="mlptext2">„Máte pravdu,“ odpověděl Andres, „ale jakýchpak činů synem je
tady můj pán, když mi nechce zaplatit ani za mou námahu a práci?“</p>

<p class="mlptext2">„Ale chci, bratříčku,“ na to sedlák, „jen pojďte laskavě se
mnou a přísahám vám u všech rytířských řádů, co jich jen na světě je, že vás
vyplatím do reálu a ještě přidám.“</p>

<p class="mlptext2">„Přidávat netřeba,“ řekl don Quijote, „stačí mi, dáte-li mu,
co mu patří, a hleďte splnit svou přísahu! Ne-li, při vaší přísaze, vrátím se a
potrestám vás, i kdybyste se i skryl jako ještěrka. A přejete-li si vědět, kdo
vám dává rozkazy – a ať vás to nutí dostát slibu! – vězte, že jsem udatný don
Quijote de la Mancha, napravitel bezpráví a křivd. Sbohem a pamatujte na slib a
přísahu, jinak budete potrestán, jak jsem řekl.“ </p>

<p class="mlptext2">Pak bodl Rocinanta a vkrátku zmizel.</p>

<p class="mlptext2">Sedlák za ním hleděl, a když viděl, že zmizel v lese a že už
není vidět, obrátil se k sluhovi Andresovi řka: </p>

<p class="mlptext2">„Tak pojďte, synáčku, ať vám vyplatím, co jsem vám dlužen, jak
rozkázal ten napravitel bezpráví.“</p>

<p class="mlptext2">„Bůh ví,“ řekl Andres, „to uděláte dobře, splníte-li rozkaz
výtečného rytíře, který zaslouží sta let, neboť je tak udatný a spravedlivý,
že, svatý Roch je svědkem, vrátí se a vykoná, čím hrozil, nezaplatíte-li.“</p>

<p class="mlptext2">„Také myslím,“ odvětil sedlák, „ale poněvadž vás tak miluji,
zvětším dluh a také dám větší výplatu.“ </p>

<p class="mlptext2">Chytil ho za rameno, uvázal znovu k dubu a spráskal ho tak, až
zůstal téměř polomrtvý. </p>

<p class="mlptext2">„Teď zavolejte, pane Andresi,“ povídal, „napravitele bezpráví
a uvidíte, že tohle nenapraví, ba myslím, že není ještě úplné, protože mám chuť
sedřít vás z kůže, jak jste se bál.“ </p>

<p class="mlptext2">Ale nakonec ho odpoutal a dovolil mu, aby šel pro toho svého
soudce, jenž by vyplnil slíbený ortel. Andres odešel rozhněvaný, přísahaje, že
vyhledá udatného dona Quijota, že mu obšírně poví, co ho potkalo, a že to bude
sedlákovi oplaceno sedmkrát. Nicméně odešel s nářkem a jeho pán se jen smál.</p>

<p class="mlptext2">Takto napravil bezpráví udatný don Quijote, jenž se, nesmírně
spokojený s tím, co se stalo, vracel do vsi. Říkal si, že jeho rytířské
povolání začalo šťastně, a tiše k sobě promlouval: </p>

<p class="mlptext2">„Smíš se nazývat šťastnou, krásná Dulcineo z Tobosa, neboť
osud chtěl, abys ovládla svou vůlí a milostí tak udatného a výborného rytíře, jakým
je a zůstane don Quijote de la Mancha, který – celý svět o tom ví – byl včera
pasován na rytíře a dnes už odčinil největší křivdu, jaké se dopustily nerozum
a krutost: vyrval bič z rukou nemilosrdného nepřítele, bijícího bezdůvodně něžné
děcko.“</p>

<p class="mlptext2">Tak dojel na cestu, jež se rozbíhala na čtyři strany, a vzpomněl
si na křižovatky, na kterých potulní rytíři váhali, kudy se dát; jako oni,
chvíli stál a po dlouhém rozvažování pustil uzdu Rocinantovi, aby vykročil, kam
by chtěl, a kůň poslechl prvního popudu a zamířil ke své stáji. Asi tak po dvou
mílích uzřel don Quijote zástup lidí. Byli to, jak se potom ukázalo, toledští
kupci, jedoucí do Murcie pro hedvábí. Bylo jich šest, jeli pod slunečníky a provázeli
je čtyři sluhové na koních a tři mezkaři pěšky. Jakmile je don Quijote spatřil,
dělal si pomyšlení na nějaké nové dobrodružství, a protože se chtěl pokud možno
chovat podle příhod, o nichž se dočetl ve svých románech, rozhodl se napodobit
určitý vzor: s ušlechtilým vzezřením usedl ve třmenech, stiskl kopí, zakryl se
štítem a v prostředku cesty očekával, až se ti potulní rytíři přiblíží (neboť
za takové je měl).</p>

<p class="mlptext2">Když byli už tak blízko, že se slyšeli a viděli, promluvil don
Quijote velitelsky: </p>

<p class="mlptext2">„Celý svět se zastav, neuznáš-li, že není na světě větší
krásky, než je císařovna La Manchy, neporovnatelná Dulcinea z Tobosa.“ </p>

<p class="mlptext2">Oslovení kupci se zastavili a při pohledu na podivnou postavu
mluvícího pomysleli si hned podle vzezření a řeči, že jde o blázna; ale chtěli
poznat podrobněji, oč jde v tom uznání, které po nich žádal; jeden z nich,
který se rád posmíval, a ještě raději prováděl vtipné kousky, řekl: </p>

<p class="mlptext2">„Nevíme, milostivý rytíři, kdo je ta dobrá paní, o níž
mluvíte. Ukažte nám ji, a rádi i bez nucení uznáme, co po nás žádáte, je-li
totiž skutečně tak krásná.“ </p>

<p class="mlptext2">Načež don Quijote: </p>

<p class="mlptext2">„Kdybych vám ji ukázal, co by to mělo za smysl uznávat pravdu
tak patrnou? Běží o to, že, třebas ji nevidíte, máte tomu přece věřit, vyznávat
to, hlásat, přísahat a bránit; ne-li bojujte se mnou, tvrdohlavá a nadutá
chásko, jeden po druhém podle rytířského zákona, nebo všichni najednou podle
špatného zvyku lidí vašeho druhu! Tady stojím a čekám na vás, důvěřuje svému
dobrému právu.“</p>

<p class="mlptext2">„Milostivý rytíři,“ odvětil kupec, „prosím vás jménem všech
přítomných princů, abyste nás nenutil uznávat hříšně něco, co jsme neviděli a o
čem jsme neslyšeli, nehledě &nbsp;na to, že by se tím křivdilo císařovnám a královnám
Alcarie a Extremadury. Račte nám tudíž, Milosti, ukázati nějaký obrázek té
dámy, byť byl i jako zrníčko; neboť po niti se najde klubíčko, a nám to stačí k
přesvědčení a Vaše Milost bude spokojena, až dosáhne svého. Dokonce myslím, že
s vámi souhlasíme už natolik, že, kdyby podle obrázku na jedno oko šilhala a z druhého
jí tekla rumělka a síra, přece, jen kvůli vám, ji pochválíme, jak si budete
přát.“</p>

<p class="mlptext2">„Neteče jí,“ odpověděl don Quijote, rozpálený vztekem, „neteče
jí nic z toho, co povídáš, ale vonná ambra jako z bavlnky, a není šilhavá, ani
hrbatá, ale rovnější než guadarramské vřeteno. Ale vy mi zaplatíte neslýchanou
urážku, jíž jste se dopustili na takové kráse, jako je krása mé paní.“</p>

<p class="mlptext2">A s těmi slovy vyřítil se s kopím skloněným proti viníku s takovou
zuřivostí a hněvem, že, kdyby naštěstí vprostřed cesty Rocinante nebyl klopýtl
a převalil se, smělému kupčíkovi by se bylo špatně vedlo. Rocinante se překotil
a jeho pán se kutálel pěkný kousek po poli a marně se snažil povstat: překáželo
mu kopí, štít, ostruhy, přilba, celá stará, těžká výzbroj. A zatímco se vší
mocí, však marně, namáhal vstát, křičel: </p>

<p class="mlptext2">„Neutíkejte, zbabělci, počkejte, otrocká lůzo! Ležím tu ne
vlastní vinou, to kůň mě překotil.“ </p>

<p class="mlptext2">Jeden z mezkařů kupce provázejících, chlapík špatné povahy,
slyše drzosti ležícího ubožáka, nezdržel se nedat mu odpověď přes záda. Šel k němu,
přelomil mu kopí a jedním kusem naložil našemu donu Quijotovi tolik, že byl
přes všechnu svou výzbroj chuďas semlet jako obilí. Jeho pánové na něho volali,
aby ho tolik nemlátil; ale chlap byl rozvzteklen a nepovolil, až své zlosti
ulevil úplně: sebral též ostatní kusy kopí a rozmlátil je o ubohého spadlého,
který při vší té průtrži ran, jež se na něj snesla, nezavíral ústa vyhrožuje
nebi, zemi i lupičům, za něž kupce měl. Mezkař se unavil a kupci se vydali
dále, měli si po celou cestu co povídat o nešťastném postiženém; don Quijote,
jakmile viděl, že je sám, začal zase zkoušet, může-li vstát: ale nešlo-li to,
když byl zdráv a čilý, jak se mu to mělo podařit zmlácenému a skoro utlučenému?
Ale pokládal se ještě za šťastného, protože v tom viděl nehodu vlastní potulným
rytířům a přičítal ji celou chybnému kroku svého koně. Vstát však nemohl, neboť
měl pošramocené celé tělo.</p>

</div>
</body>
</html>