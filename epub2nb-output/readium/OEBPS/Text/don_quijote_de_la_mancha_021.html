<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Důmyslný rytíř Don Quijote de la Mancha I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady">KAPITOLA XI.<br class="calibre1"/>
<span class="mlpznakkurziva11b"><span class="calibre24">o tom, co se donu Quijotovi stalo u pastýřů koz.</span></span></h2>

<p class="mlptextbez1radku">Byl od pastýřů laskavě přijat, a když Sancho obstaral
co nejlépe Rocinanta a své dobytče, šel za vůní několika kusů kozího masa, jež
se peklo nad ohněm v kotli; a ač by se nejraději ihned přesvědčil, lze-li je už
nastěhovat z kotle do žaludku, neučinil to, protože je pastýři sňali z ohně,
prostřeli po zemi několik ovčích kůží, upravili rychle svou venkovskou tabuli a
s projevy upřímné ochoty oběma nabídli, co měli. Kolem kůží se jich posadilo
šest, kteří byli na salaši, dříve však požádali s neohrabanými okolky dona
Quijota, aby se posadil na díž, obrácenou vzhůru dnem. Don Quijote se posadil a
Sancho zůstal stát, aby mu podal pohár z rohu. Vida to jeho pán řekl: </p>

<p class="mlptext2">„Abys viděl, Sancho, jaké
dobro obsahuje bludné rytířství a jak lehce ti, kdo v něm konají jakoukoliv
službu, mohou dosáhnout poct a úcty světa, přeji si, aby sis sedl vedle mne do
této dobré společnosti, abys byl jako já, tvůj pán a přirozený vládce, abys jedl
z mého talíře a pil z toho, z čeho já piju. Neboť o potulném rytířství lze říci
totéž co o lásce: že srovnává všechny věci.“</p>

<p class="mlptext2">„Uctivý dík,“ pravil Sancho, „ale povím Vaší Milosti, že mít
něco dobrého k jídlu, snědl bych to stejně dobře, ba ještě lépe vestoje a sám,
než vsedě s císařem. A abych řekl pravdu, lépe mi chutná, co sním v koutku a bez
okolků a poklon, třebas to byl chléb s cibulí, nežli krocan na cizím stole, kde
musím pomalu žvýkat, málo pít, často se utírat, nekýchat a nekašlat, chce-li se
mi, a nedopouštět se sta jiných věcí, jež dovoluje samota a svoboda. A proto,
můj pane, tuto poctu, kterou mi chcete udělit za to, že jsem služebník a člen
potulného rytířstva – a tím jsem jako zbrojnoš Vaší Milosti – proměňte v něco
jiného, pohodlnějšího a užitečnějšího. Ostatně, jako by se stalo a vzdávám se
toho ode dneška až do konce světa.“</p>

<p class="mlptext2">„Nicméně si sednout musíš, protože kdo se ponižuje, bude
povýšen,“ a uchopil jej za rámě a přinutil usednout vedle něho.</p>

<p class="mlptext2">Pastýři nerozuměli tomu nesmyslu o zbrojnoších a rytířích,
jedli jen mlčky a prohlíželi si své hosty, kteří velmi obratně a s náramnou chutí
polykali kusy jako pěsti. Když bylo maso snědeno, položili na kůži množství
jedlých kaštanů a půl sýra, tvrdšího, než kdyby byl z malty. Roh zatím
nezahálel, protože hned plný, hned prázdný jako vědro u studnice kroužil kol do
kola tak, že se jeden z připravených měchů brzo vyprázdnil.</p>

<p class="mlptext2">Když don Quijote dobře upokojil žaludek, vzal hrst kaštanů do
ruky a hledě na ně upřeně, pronesl toto: </p>

<p class="mlptext2">„Šťastný věk a století šťastná, jež staří nazvali zlatými, ač
ne proto, že se v nich zlato, jehož si naše století železné tolik váží,
nabývalo beze vší nesnáze; ale proto, že ti, kteří tehdy žili, neznali slov ‚tvůj‘
a ‚můj‘. Za oné svaté doby bylo všechno společným majetkem a k opatření obvyklé
výživy stačilo natáhnout ruku a utrhnout si z mocných dubů, lákajících sladkými
svými a zralými plody. Čisté studny a proudící řeky poskytovaly v znamenité
hojnosti chutnou a průhlednou vodu. V dutinách skal a stromů pilné a skromné
včely zakládaly svou obec, nabízejíce každé ruce zištně bohatou úrodu své
přesladké práce. Mocné korkovníky odlupovaly ze sebe z čiré ochotnosti široké a
lehké desky, jimiž se počaly pokrývat domy na prostých sloupcích, mající pouze
chránit před drsností počasí. Vše bylo tehdy mír, přátelství, svornost. Dosud
se neodvážila těžká radlice křivého pluhu otevřít a navštívit nitro naší pramáti:
neboť tato podávala dobrovolně na všech stranách svého úrodného a bohatého
klínu vše, co sytilo, živilo a těšilo syny, kterým tenkrát patřila. Tehdy
bloudívaly prosté a hezké pastýřky z údolí do údolí, z vrchu do vrchu,
prostovlasé, s copy na zádech, oděny jen tolik, aby se počestně zakrývalo, co
počestnost žádá a vždy žádala, aby bylo zakryto; a jejich ozdoby nepodobaly se
dnešním, jež zvyšují svou cenu tyrským purpurem a hedvábím sto způsoby
zpracovaným; ale stačilo jim několik snítek břečťanu spletených s rudými
kvítky, aby se vystrojily snad tak nádherně jako naše dnešní dvořanky se všemi
nezvyklými výmysly jejich lenivé žádostivosti. Tenkrát milostné touhy duší zdobily
se prostě a upřímně, tak jak prostě upřímně je duše pojímala, nehledíc umělých
oklik řeči, aby jejich cenu zvýšila. Nebylo podvodu, ani klam a zlomyslnost
nemísily se s pravdou a přímostí. Spravedlnost panovala na svém území, jež
nezmenšovaly a nerušily ani přízeň, ani prospěch, které jí nyní tak ubližují,
překážejí a ji pronásledují. Stranictví neusadilo se ještě v mysli soudcově,
neboť tehdy nebylo ještě co a koho soudit. Dívky a počestnost, jak jsem již
řekl, chodívaly kamkoliv samotné a bez obrany, nebojíce se, že cizí zvůle a vilný
úmysl je poškodí, a jestliže se oddaly, bylo to pouze z vlastní chuti a vůle. A
nyní, v našich hanebných dobách není v bezpečí žádná, i kdyby ji skrýval nový
takový labyrint jako krétský, neboť skulinou nebo vzduchem s horlivostí
prokleté žádosti vniká tam milostný mor a vede je k pádu přes všechno ústraní.
Když pokročil čas a vzrostla ještě více zloba, vznikl pro jejich bezpečí řád
potulných rytířů, aby bránil dívky, pomáhal vdovám a podporoval sirotky i jiné
potřebné. Z toho řádu jsem, bratři pastýři, též já, který vám děkuji za
pohoštění a dobré přijetí, jehož se od vás dostalo mně i mému zbrojnoši: neboť,
ačkoliv všichni smrtelníci jsou přirozeným zákonem povinni pomáhat potulným
rytířům, poněvadž vím, že si nejste vědomi této povinnosti, a přece jste mě
přijali a uctili, právem vší svou dobrou vůlí děkuji vám za dobrou vůli vaší.“</p>

<p class="mlptext2">Celá tato dlouhá řeč (jíž si mohl klidně ušetřit) byla naším
rytířem proslovena, protože darované mu žaludy ho připomněly zlatý věk, i napadlo
jej pronést k pastýřům ten neužitečný proslov, jejž vyslechli vyjeveni a v podivu.
Sancho také mlčel, jedl žaludy a často navštěvoval druhý měch, zavěšený na
korkovník, aby se víno ochladilo. Řeč dona Quijota trvala déle než večeře a po
ní řekl jeden pastýř: </p>

<p class="mlptext2">„Abyste ještě spíše mohl říci, Milosti pane bludný rytíři, že
jsme vás přijali ochotně a s dobrou vůlí, chceme se vám zavděčit a požádat našeho
druha, který brzo přijde, aby zazpíval; je to chytrý a velmi zamilovaný hoch,
který ještě k tomu umí číst a psát a umí hrát na loutnu, že si víc už nemůžete
přát.“</p>

<p class="mlptext2"><span class="calibre13">Jakmile to pastýř řekl,
ozval se zvuk loutny a objevil se hudebník, chlapec asi dvaadvacetiletý, velmi
hezký. Jeho přátelé se ho tázali, jedl-li už, načež odpověděl, že ano. Ten,
který se nabídl donu Quijotovi, řekl: </span></p>

<p class="mlptext2">„Tak nám, Antonio, laskavě můžeš zazpívat, aby zde náš pan
host viděl, že i v lesích a na horách se najdou dobří hudebníci. Pověděli jsme
mu o tvé dovednosti a přejeme si, abys ji ukázal a dosvědčil tak, že nelžeme.
Proto tě snažně prosím, aby sis sedl a zazpíval píseň o své lásce, kterou ti
složil tvůj strýc farář a která se ve vsi velmi líbila.“</p>

<p class="mlptext2">„Rád,“ odvětil mladík a nečekaje na další prosby, posadil se
na pařez uťatého dubu, naladil nástroj a brzo velmi pěkně zazpíval takto:</p>

<p class="mlpversei">Antonio.</p>

<p class="mlpversei">Vím, Olallo, miluješ mne, <br class="calibre1"/>
ač jsi to neřekla nikdy, <br class="calibre1"/>
pohledem jsi též nic nezradila, <br class="calibre1"/>
němým poslem lásky.</p>

<p class="mlpversei">Proto vím, že miluješ mne, <br class="calibre1"/>
že i ty víš o mé lásce, <br class="calibre1"/>
nikdy láska neselhala, <br class="calibre1"/>
která milé odhalena.</p>

<p class="mlpversei">Někdy však jsem, pravda, tušil,<br class="calibre1"/>
Olallo, tvou chladnou duši, <br class="calibre1"/>
jako z bronzu tvrdou <br class="calibre1"/>
v mramoru tvých bílých prsou.</p>

<p class="mlpversei">Ale i v tvém odmítání, <br class="calibre1"/>
v počestnosti cudném vzdoru <br class="calibre1"/>
naděje jsem často spatřil <br class="calibre1"/>
lem bílého roucha.</p>

<p class="mlpversei">Zmocňuji se toho slibu, <br class="calibre1"/>
posílena moje víra, <br class="calibre1"/>
nezmenší se odmítnutím, <br class="calibre1"/>
nevyroste vyslyšením.</p>

<p class="mlpversei">Ve dvornosti je-li láska, <br class="calibre1"/>
z chování již tvého tuším <br class="calibre1"/>
naděje má že se splní, <br class="calibre1"/>
jakož vroucně toužím.</p>

<p class="mlpversei">Mohou-li kdy služby lásky <br class="calibre1"/>
dívčí srdce získat, <br class="calibre1"/>
prospějí mi jistě mnohé, <br class="calibre1"/>
které tobě konám.</p>

<p class="mlpversei">Všímáš-li si toho, milá, <br class="calibre1"/>
viděla jsi možná často, <br class="calibre1"/>
že jsem v pondělí se strojil <br class="calibre1"/>
do obleku nedělního.</p>

<p class="mlpversei">Vím, že strojivost a láska <br class="calibre1"/>
touže cestou vždy se berou, <br class="calibre1"/>
proto jsem chtěl být v tvých očích <br class="calibre1"/>
co nejlépe vyšňořený.</p>

<p class="mlpversei">Neříkám, jak pro tebe tančím, <br class="calibre1"/>
nelíčím ti hudbu pěknou, <br class="calibre1"/>
jíž jsi naslouchala v noci <br class="calibre1"/>
do chvíle, kdy kohout zapěl.</p>

<p class="mlpversei">Nevzpomínám ani zpěvů, <br class="calibre1"/>
v nichž jsem tvoji krásu slavil, <br class="calibre1"/>
pravdu mluvily sic všechny, <br class="calibre1"/>
ale mnohou podráždily.</p>

<p class="mlpversei">Když jsem tě do nebes chválil, <br class="calibre1"/>
z Berrocalu Tereza mi řekla. <br class="calibre1"/>
Mnozí myslí na anděla, <br class="calibre1"/>
zatím opici ctí jenom, </p>

<p class="mlpversei">zahalenou v pestré cetky, <br class="calibre1"/>
s vlasy, běda, nepravými, <br class="calibre1"/>
s nalíčenou jenom krásou, <br class="calibre1"/>
která přec však lásku klame.</p>

<p class="mlpversei">Lhářkou jsem ji tehdy nazval, <br class="calibre1"/>
víš, jak hrozně hněvala se, <br class="calibre1"/>
její strýc se jí pak zastal, <br class="calibre1"/>
víš, že z toho byla rvačka.</p>

<p class="mlpversei">Nechci tě jen z poblouznění, <br class="calibre1"/>
nesloužím ti, nedbám o tě <br class="calibre1"/>
ze smyslné jenom touhy, <br class="calibre1"/>
věř, že poctivě v tom smýšlím.</p>

<p class="mlpversei">Svatá církev poutem pojí, <br class="calibre1"/>
z hedvábí jež upleteno, <br class="calibre1"/>
máš-li ráda, schyl v ně hlavu, <br class="calibre1"/>
vedle ihned uzříš moji.</p>

<p class="mlpversei">Nechceš-li mne, přísahám ti <br class="calibre1"/>
při největším ze všech svatých, <br class="calibre1"/>
že z těch hor zde neodejdu, <br class="calibre1"/>
a když, tož jen do kláštera.</p>

<p class="mlptext2">Tím pastýř skončil, a ačkoliv ho don Quijote prosil, aby ještě
zpíval, Sancho Panza nedovolil, protože raději se chtěl vyspat než poslouchat
zpívání. Řekl svému pánu: </p>

<p class="mlptext2">„Vaše Milost měla by se už teď poohlédnout, kde si na tu noc
lehne, neboť práce, kterou tito dobří lidé ve dne mají, nedovoluje jim, aby
noci prozpívali.“</p>

<p class="mlptext2">„Rozumím ti, Sancho,“ odpověděl don Quijote, „a chápu jasně,
že kdo navštěvoval měch, touží víc po spánku než po hudbě.“</p>

<p class="mlptext2">„No, všem nám chutná, zaplať Pánbůh,“ na to Sancho. </p>

<p class="mlptext2">„Máš pravdu,“ odvětil don Quijote, „ulehni, kde chceš; lidem
mého povolání sluší více bdít než spát. Ale přes to přese všechno bylo by
dobře, Sancho, kdybys mi ještě obvázal ucho, protože mě bolí víc, než je třeba.“
</p>

<p class="mlptext2">Sancho vyplnil rozkaz. A jeden z pastýřů vida ránu pravil mu,
aby se nestrachoval, že mu dá lék, jímž se vyléčí. A vzav několik lístků rozmarýny,
jíž tam bylo mnoho, rozžvýkal je a smísil s trochou soli, pak je přiložil donu Quijotovi
na ucho a ovázal je dobře se slovy, že jiného léku nebude třeba. A byla to
pravda.</p>

</div>
</body>
</html>