<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA XI.
o tom, co se donu Quijotovi stalo u pastýřů koz.">
    <meta name="apple-mobile-web-app-capable" content="yes">
    <title>KAPITOLA XI.
      o tom, co se donu Quijotovi stalo u pastýřů koz. • Důmyslný rytíř Don Quijote de la Mancha I</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_de_la_mancha_020.html">
    <link rel="next" href="./don_quijote_de_la_mancha_022.html">
    <meta name="nb-order" content="17">
    <link rel="self" href="don_quijote_de_la_mancha_021.html">
    <meta name="nb-identifier" content="saavedra-dumyslny-rytir-don-quijote-de-la-mancha-i-d208b11">
    <meta name="nb-role" content="chapter">
  </head>
  <body data-nb-words="1651" data-nb-chars="9630" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_de_la_mancha_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="12" data-nb-chars="60"><span class="idea" data-nb-ref-number="1" id="idea1" data-nb-words="2" data-nb-chars="12">KAPITOLA XI.</span>
          <span class="idea" data-nb-ref-number="2" id="idea2" data-nb-words="10" data-nb-chars="48">o tom, co se donu Quijotovi stalo u pastýřů koz.</span>
        </h1>
        <p class="chunk" data-nb-ref-number="2" data-nb-words="117" data-nb-chars="671"><span class="idea" data-nb-ref-number="3" id="idea3" data-nb-words="117" data-nb-chars="671">Byl od&nbsp;pastýřů laskavě přijat, a&nbsp;když Sancho obstaral co&nbsp;nejlépe Rocinanta a&nbsp;své dobytče, šel za&nbsp;vůní několika kusů kozího masa, jež se&nbsp;peklo nad ohněm v&nbsp;kotli; a&nbsp;ač&nbsp;by&nbsp;se&nbsp;nejraději ihned přesvědčil, lze-li je&nbsp;už&nbsp;nastěhovat z&nbsp;kotle do&nbsp;žaludku, neučinil to, protože je&nbsp;pastýři sňali z&nbsp;ohně, prostřeli po&nbsp;zemi několik ovčích kůží, upravili rychle svou venkovskou tabuli a&nbsp;s&nbsp;projevy upřímné ochoty oběma nabídli, co&nbsp;měli. Kolem kůží se&nbsp;jich posadilo šest, kteří byli na&nbsp;salaši, dříve však požádali s&nbsp;neohrabanými okolky dona Quijota, aby se&nbsp;posadil na&nbsp;díž, obrácenou vzhůru dnem. Don Quijote se&nbsp;posadil a&nbsp;Sancho zůstal stát, aby mu&nbsp;podal pohár z&nbsp;rohu. Vida to&nbsp;jeho pán řekl:</span></p>
        <p class="chunk" data-nb-ref-number="3" data-nb-words="71" data-nb-chars="386"><span class="idea" data-nb-ref-number="4" id="idea4" data-nb-words="71" data-nb-chars="386">„Abys viděl, Sancho, jaké dobro obsahuje bludné rytířství a&nbsp;jak lehce ti, kdo v&nbsp;něm konají jakoukoliv službu, mohou dosáhnout poct a&nbsp;úcty světa, přeji si, aby sis sedl vedle mne do&nbsp;této dobré společnosti, abys byl jako já, tvůj pán a&nbsp;přirozený vládce, abys jedl z&nbsp;mého talíře a&nbsp;pil z&nbsp;toho, z&nbsp;čeho já&nbsp;piju. Neboť o&nbsp;potulném rytířství lze říci totéž co&nbsp;o&nbsp;lásce: že&nbsp;srovnává všechny věci.“</span></p>
        <p class="chunk" data-nb-ref-number="4" data-nb-words="132" data-nb-chars="728"><span class="idea" data-nb-ref-number="5" id="idea5" data-nb-words="132" data-nb-chars="728">„Uctivý dík,“ pravil Sancho, „ale povím Vaší Milosti, že&nbsp;mít něco dobrého k&nbsp;jídlu, snědl bych to&nbsp;stejně dobře, ba&nbsp;ještě lépe vestoje a&nbsp;sám, než vsedě s&nbsp;císařem. A&nbsp;abych řekl pravdu, lépe mi&nbsp;chutná, co&nbsp;sním v&nbsp;koutku a&nbsp;bez okolků a&nbsp;poklon, třebas to&nbsp;byl chléb s&nbsp;cibulí, nežli krocan na&nbsp;cizím stole, kde musím pomalu žvýkat, málo pít, často se&nbsp;utírat, nekýchat a&nbsp;nekašlat, chce-li se&nbsp;mi, a&nbsp;nedopouštět se&nbsp;sta jiných věcí, jež dovoluje samota a&nbsp;svoboda. A&nbsp;proto, můj pane, tuto poctu, kterou mi&nbsp;chcete udělit za&nbsp;to, že&nbsp;jsem služebník a&nbsp;člen potulného rytířstva – a&nbsp;tím jsem jako zbrojnoš Vaší Milosti – proměňte v&nbsp;něco jiného, pohodlnějšího a&nbsp;užitečnějšího. Ostatně, jako by&nbsp;se&nbsp;stalo a&nbsp;vzdávám se&nbsp;toho ode dneška až&nbsp;do&nbsp;konce světa.“</span></p>
        <p class="chunk" data-nb-ref-number="5" data-nb-words="20" data-nb-chars="120"><span class="idea" data-nb-ref-number="6" id="idea6" data-nb-words="20" data-nb-chars="120">„Nicméně si&nbsp;sednout musíš, protože kdo se&nbsp;ponižuje, bude povýšen,“ a&nbsp;uchopil jej za&nbsp;rámě a&nbsp;přinutil usednout vedle něho.</span></p>
        <p class="chunk" data-nb-ref-number="6" data-nb-words="71" data-nb-chars="427"><span class="idea" data-nb-ref-number="7" id="idea7" data-nb-words="71" data-nb-chars="427">Pastýři nerozuměli tomu nesmyslu o&nbsp;zbrojnoších a&nbsp;rytířích, jedli jen mlčky a&nbsp;prohlíželi si&nbsp;své hosty, kteří velmi obratně a&nbsp;s&nbsp;náramnou chutí polykali kusy jako pěsti. Když bylo maso snědeno, položili na&nbsp;kůži množství jedlých kaštanů a&nbsp;půl sýra, tvrdšího, než kdyby byl z&nbsp;malty. Roh zatím nezahálel, protože hned plný, hned prázdný jako vědro u&nbsp;studnice kroužil kol do&nbsp;kola tak, že&nbsp;se&nbsp;jeden z&nbsp;připravených měchů brzo vyprázdnil.</span></p>
        <p class="chunk" data-nb-ref-number="7" data-nb-words="18" data-nb-chars="102"><span class="idea" data-nb-ref-number="8" id="idea8" data-nb-words="18" data-nb-chars="102">Když don Quijote dobře upokojil žaludek, vzal hrst kaštanů do&nbsp;ruky a&nbsp;hledě na&nbsp;ně&nbsp;upřeně, pronesl toto:</span></p>
        <p class="chunk" data-nb-ref-number="8" data-nb-words="483" data-nb-chars="2996"><span class="idea" data-nb-ref-number="9" id="idea9" data-nb-words="483" data-nb-chars="2996">„Šťastný věk a&nbsp;století šťastná, jež staří nazvali zlatými, ač&nbsp;ne&nbsp;proto, že&nbsp;se&nbsp;v&nbsp;nich zlato, jehož si&nbsp;naše století železné tolik váží, nabývalo beze vší nesnáze; ale proto, že&nbsp;ti, kteří tehdy žili, neznali slov ‚tvůj‘ a&nbsp;‚můj‘. Za&nbsp;oné svaté doby bylo všechno společným majetkem a&nbsp;k&nbsp;opatření obvyklé výživy stačilo natáhnout ruku a&nbsp;utrhnout si&nbsp;z&nbsp;mocných dubů, lákajících sladkými svými a&nbsp;zralými plody. Čisté studny a&nbsp;proudící řeky poskytovaly v&nbsp;znamenité hojnosti chutnou a&nbsp;průhlednou vodu. V&nbsp;dutinách skal a&nbsp;stromů pilné a&nbsp;skromné včely zakládaly svou obec, nabízejíce každé ruce zištně bohatou úrodu své přesladké práce. Mocné korkovníky odlupovaly ze&nbsp;sebe z&nbsp;čiré ochotnosti široké a&nbsp;lehké desky, jimiž se&nbsp;počaly pokrývat domy na&nbsp;prostých sloupcích, mající pouze chránit před drsností počasí. Vše bylo tehdy mír, přátelství, svornost. Dosud se&nbsp;neodvážila těžká radlice křivého pluhu otevřít a&nbsp;navštívit nitro naší pramáti: neboť tato podávala dobrovolně na&nbsp;všech stranách svého úrodného a&nbsp;bohatého klínu vše, co&nbsp;sytilo, živilo a&nbsp;těšilo syny, kterým tenkrát patřila. Tehdy bloudívaly prosté a&nbsp;hezké pastýřky z&nbsp;údolí do&nbsp;údolí, z&nbsp;vrchu do&nbsp;vrchu, prostovlasé, s&nbsp;copy na&nbsp;zádech, oděny jen tolik, aby se&nbsp;počestně zakrývalo, co&nbsp;počestnost žádá a&nbsp;vždy žádala, aby bylo zakryto; a&nbsp;jejich ozdoby nepodobaly se&nbsp;dnešním, jež zvyšují svou cenu tyrským purpurem a&nbsp;hedvábím sto způsoby zpracovaným; ale stačilo jim několik snítek břečťanu spletených s&nbsp;rudými kvítky, aby se&nbsp;vystrojily snad tak nádherně jako naše dnešní dvořanky se&nbsp;všemi nezvyklými výmysly jejich lenivé žádostivosti. Tenkrát milostné touhy duší zdobily se&nbsp;prostě a&nbsp;upřímně, tak jak prostě upřímně je&nbsp;duše pojímala, nehledíc umělých oklik řeči, aby jejich cenu zvýšila. Nebylo podvodu, ani klam a&nbsp;zlomyslnost nemísily se&nbsp;s&nbsp;pravdou a&nbsp;přímostí. Spravedlnost panovala na&nbsp;svém území, jež nezmenšovaly a&nbsp;nerušily ani přízeň, ani prospěch, které jí&nbsp;nyní tak ubližují, překážejí a&nbsp;ji&nbsp;pronásledují. Stranictví neusadilo se&nbsp;ještě v&nbsp;mysli soudcově, neboť tehdy nebylo ještě co&nbsp;a&nbsp;koho soudit. Dívky a&nbsp;počestnost, jak jsem již řekl, chodívaly kamkoliv samotné a&nbsp;bez obrany, nebojíce se, že&nbsp;cizí zvůle a&nbsp;vilný úmysl je&nbsp;poškodí, a&nbsp;jestliže se&nbsp;oddaly, bylo to&nbsp;pouze z&nbsp;vlastní chuti a&nbsp;vůle. A&nbsp;nyní, v&nbsp;našich hanebných dobách není v&nbsp;bezpečí žádná, i&nbsp;kdyby ji&nbsp;skrýval nový takový labyrint jako krétský, neboť skulinou nebo vzduchem s&nbsp;horlivostí prokleté žádosti vniká tam milostný mor a&nbsp;vede je&nbsp;k&nbsp;pádu přes všechno ústraní. Když pokročil čas a&nbsp;vzrostla ještě více zloba, vznikl pro jejich bezpečí řád potulných rytířů, aby bránil dívky, pomáhal vdovám a&nbsp;podporoval sirotky i&nbsp;jiné potřebné. Z&nbsp;toho řádu jsem, bratři pastýři, též já, který vám děkuji za&nbsp;pohoštění a&nbsp;dobré přijetí, jehož se&nbsp;od&nbsp;vás dostalo mně i&nbsp;mému zbrojnoši: neboť, ačkoliv všichni smrtelníci jsou přirozeným zákonem povinni pomáhat potulným rytířům, poněvadž vím, že&nbsp;si&nbsp;nejste vědomi této povinnosti, a&nbsp;přece jste mě&nbsp;přijali a&nbsp;uctili, právem vší svou dobrou vůlí děkuji vám za&nbsp;dobrou vůli vaší.“</span></p>
        <p class="chunk" data-nb-ref-number="9" data-nb-words="66" data-nb-chars="401"><span class="idea" data-nb-ref-number="10" id="idea10" data-nb-words="66" data-nb-chars="401">Celá tato dlouhá řeč (jíž si&nbsp;mohl klidně ušetřit) byla naším rytířem proslovena, protože darované mu&nbsp;žaludy ho&nbsp;připomněly zlatý věk, i&nbsp;napadlo jej pronést k&nbsp;pastýřům ten neužitečný proslov, jejž vyslechli vyjeveni a&nbsp;v&nbsp;podivu. Sancho také mlčel, jedl žaludy a&nbsp;často navštěvoval druhý měch, zavěšený na&nbsp;korkovník, aby se&nbsp;víno ochladilo. Řeč dona Quijota trvala déle než večeře a&nbsp;po&nbsp;ní&nbsp;řekl jeden pastýř:</span></p>
        <p class="chunk" data-nb-ref-number="10" data-nb-words="57" data-nb-chars="307"><span class="idea" data-nb-ref-number="11" id="idea11" data-nb-words="57" data-nb-chars="307">„Abyste ještě spíše mohl říci, Milosti pane bludný rytíři, že&nbsp;jsme vás přijali ochotně a&nbsp;s&nbsp;dobrou vůlí, chceme se&nbsp;vám zavděčit a&nbsp;požádat našeho druha, který brzo přijde, aby zazpíval; je&nbsp;to&nbsp;chytrý a&nbsp;velmi zamilovaný hoch, který ještě k&nbsp;tomu umí číst a&nbsp;psát a&nbsp;umí hrát na&nbsp;loutnu, že&nbsp;si&nbsp;víc už&nbsp;nemůžete přát.“</span></p>
        <p class="chunk" data-nb-ref-number="11" data-nb-words="35" data-nb-chars="216"><span class="idea" data-nb-ref-number="12" id="idea12" data-nb-words="35" data-nb-chars="216">Jakmile to&nbsp;pastýř řekl, ozval se&nbsp;zvuk loutny a&nbsp;objevil se&nbsp;hudebník, chlapec asi dvaadvacetiletý, velmi hezký. Jeho přátelé se&nbsp;ho&nbsp;tázali, jedl-li už, načež odpověděl, že&nbsp;ano. Ten, který se&nbsp;nabídl donu Quijotovi, řekl:</span></p>
        <p class="chunk" data-nb-ref-number="12" data-nb-words="66" data-nb-chars="349"><span class="idea" data-nb-ref-number="13" id="idea13" data-nb-words="66" data-nb-chars="349">„Tak nám, Antonio, laskavě můžeš zazpívat, aby zde náš pan host viděl, že&nbsp;i&nbsp;v&nbsp;lesích a&nbsp;na&nbsp;horách se&nbsp;najdou dobří hudebníci. Pověděli jsme mu&nbsp;o&nbsp;tvé dovednosti a&nbsp;přejeme si, abys ji&nbsp;ukázal a&nbsp;dosvědčil tak, že&nbsp;nelžeme. Proto tě&nbsp;snažně prosím, aby sis sedl a&nbsp;zazpíval píseň o&nbsp;své lásce, kterou ti&nbsp;složil tvůj strýc farář a&nbsp;která se&nbsp;ve&nbsp;vsi velmi líbila.“</span></p>
        <p class="chunk" data-nb-ref-number="13" data-nb-words="22" data-nb-chars="134"><span class="idea" data-nb-ref-number="14" id="idea14" data-nb-words="22" data-nb-chars="134">„Rád,“ odvětil mladík a&nbsp;nečekaje na&nbsp;další prosby, posadil se&nbsp;na&nbsp;pařez uťatého dubu, naladil nástroj a&nbsp;brzo velmi pěkně zazpíval takto:</span></p>
        <p class="chunk" data-nb-ref-number="14" data-nb-words="1" data-nb-chars="8"><span class="idea" data-nb-ref-number="15" id="idea15" data-nb-words="1" data-nb-chars="8">Antonio.</span></p>
        <p class="chunk" data-nb-ref-number="15" data-nb-words="17" data-nb-chars="99"><span class="idea" data-nb-ref-number="16" id="idea16" data-nb-words="4" data-nb-chars="25">Vím, Olallo, miluješ mne,<br></span>
          <span class="idea" data-nb-ref-number="17" id="idea17" data-nb-words="5" data-nb-chars="24">ač&nbsp;jsi to&nbsp;neřekla nikdy,<br></span>
          <span class="idea" data-nb-ref-number="18" id="idea18" data-nb-words="5" data-nb-chars="31">pohledem jsi též nic nezradila,<br></span>
          <span class="idea" data-nb-ref-number="19" id="idea19" data-nb-words="3" data-nb-chars="19">němým poslem lásky.</span>
        </p>
        <p class="chunk" data-nb-ref-number="16" data-nb-words="18" data-nb-chars="91"><span class="idea" data-nb-ref-number="20" id="idea20" data-nb-words="5" data-nb-chars="26">Proto vím, že&nbsp;miluješ mne,<br></span>
          <span class="idea" data-nb-ref-number="21" id="idea21" data-nb-words="7" data-nb-chars="23">že&nbsp;i&nbsp;ty&nbsp;víš o&nbsp;mé&nbsp;lásce,<br></span>
          <span class="idea" data-nb-ref-number="22" id="idea22" data-nb-words="3" data-nb-chars="22">nikdy láska neselhala,<br></span>
          <span class="idea" data-nb-ref-number="23" id="idea23" data-nb-words="3" data-nb-chars="20">která milé odhalena.</span>
        </p>
        <p class="chunk" data-nb-ref-number="17" data-nb-words="18" data-nb-chars="107"><span class="idea" data-nb-ref-number="24" id="idea24" data-nb-words="5" data-nb-chars="31">Někdy však jsem, pravda, tušil,<br></span>
          <span class="idea" data-nb-ref-number="25" id="idea25" data-nb-words="4" data-nb-chars="27">Olallo, tvou chladnou duši,<br></span>
          <span class="idea" data-nb-ref-number="26" id="idea26" data-nb-words="4" data-nb-chars="20">jako z&nbsp;bronzu tvrdou<br></span>
          <span class="idea" data-nb-ref-number="27" id="idea27" data-nb-words="5" data-nb-chars="29">v&nbsp;mramoru tvých bílých prsou.</span>
        </p>
        <p class="chunk" data-nb-ref-number="18" data-nb-words="16" data-nb-chars="92"><span class="idea" data-nb-ref-number="28" id="idea28" data-nb-words="5" data-nb-chars="22">Ale i&nbsp;v&nbsp;tvém odmítání,<br></span>
          <span class="idea" data-nb-ref-number="29" id="idea29" data-nb-words="4" data-nb-chars="27">v&nbsp;počestnosti cudném vzdoru<br></span>
          <span class="idea" data-nb-ref-number="30" id="idea30" data-nb-words="4" data-nb-chars="25">naděje jsem často spatřil<br></span>
          <span class="idea" data-nb-ref-number="31" id="idea31" data-nb-words="3" data-nb-chars="18">lem bílého roucha.</span>
        </p>
        <p class="chunk" data-nb-ref-number="19" data-nb-words="12" data-nb-chars="86"><span class="idea" data-nb-ref-number="32" id="idea32" data-nb-words="4" data-nb-chars="23">Zmocňuji se&nbsp;toho slibu,<br></span>
          <span class="idea" data-nb-ref-number="33" id="idea33" data-nb-words="3" data-nb-chars="19">posílena moje víra,<br></span>
          <span class="idea" data-nb-ref-number="34" id="idea34" data-nb-words="3" data-nb-chars="23">nezmenší se&nbsp;odmítnutím,<br></span>
          <span class="idea" data-nb-ref-number="35" id="idea35" data-nb-words="2" data-nb-chars="21">nevyroste vyslyšením.</span>
        </p>
        <p class="chunk" data-nb-ref-number="20" data-nb-words="17" data-nb-chars="93"><span class="idea" data-nb-ref-number="36" id="idea36" data-nb-words="4" data-nb-chars="25">Ve&nbsp;dvornosti je-li láska,<br></span>
          <span class="idea" data-nb-ref-number="37" id="idea37" data-nb-words="5" data-nb-chars="25">z&nbsp;chování již tvého tuším<br></span>
          <span class="idea" data-nb-ref-number="38" id="idea38" data-nb-words="5" data-nb-chars="22">naděje má&nbsp;že&nbsp;se&nbsp;splní,<br></span>
          <span class="idea" data-nb-ref-number="39" id="idea39" data-nb-words="3" data-nb-chars="21">jakož vroucně toužím.</span>
        </p>
        <p class="chunk" data-nb-ref-number="21" data-nb-words="14" data-nb-chars="85"><span class="idea" data-nb-ref-number="40" id="idea40" data-nb-words="4" data-nb-chars="25">Mohou-li kdy služby lásky<br></span>
          <span class="idea" data-nb-ref-number="41" id="idea41" data-nb-words="3" data-nb-chars="19">dívčí srdce získat,<br></span>
          <span class="idea" data-nb-ref-number="42" id="idea42" data-nb-words="4" data-nb-chars="24">prospějí mi&nbsp;jistě mnohé,<br></span>
          <span class="idea" data-nb-ref-number="43" id="idea43" data-nb-words="3" data-nb-chars="17">které tobě konám.</span>
        </p>
        <p class="chunk" data-nb-ref-number="22" data-nb-words="17" data-nb-chars="95"><span class="idea" data-nb-ref-number="44" id="idea44" data-nb-words="4" data-nb-chars="24">Všímáš-li si&nbsp;toho, milá,<br></span>
          <span class="idea" data-nb-ref-number="45" id="idea45" data-nb-words="4" data-nb-chars="23">viděla jsi možná často,<br></span>
          <span class="idea" data-nb-ref-number="46" id="idea46" data-nb-words="6" data-nb-chars="28">že&nbsp;jsem v&nbsp;pondělí se&nbsp;strojil<br></span>
          <span class="idea" data-nb-ref-number="47" id="idea47" data-nb-words="3" data-nb-chars="20">do&nbsp;obleku nedělního.</span>
        </p>
        <p class="chunk" data-nb-ref-number="23" data-nb-words="20" data-nb-chars="108"><span class="idea" data-nb-ref-number="48" id="idea48" data-nb-words="5" data-nb-chars="26">Vím, že&nbsp;strojivost a&nbsp;láska<br></span>
          <span class="idea" data-nb-ref-number="49" id="idea49" data-nb-words="5" data-nb-chars="27">touže cestou vždy se&nbsp;berou,<br></span>
          <span class="idea" data-nb-ref-number="50" id="idea50" data-nb-words="7" data-nb-chars="34">proto jsem chtěl být v&nbsp;tvých očích<br></span>
          <span class="idea" data-nb-ref-number="51" id="idea51" data-nb-words="3" data-nb-chars="21">co&nbsp;nejlépe vyšňořený.</span>
        </p>
        <p class="chunk" data-nb-ref-number="24" data-nb-words="19" data-nb-chars="107"><span class="idea" data-nb-ref-number="52" id="idea52" data-nb-words="5" data-nb-chars="29">Neříkám, jak pro tebe tančím,<br></span>
          <span class="idea" data-nb-ref-number="53" id="idea53" data-nb-words="4" data-nb-chars="24">nelíčím ti&nbsp;hudbu pěknou,<br></span>
          <span class="idea" data-nb-ref-number="54" id="idea54" data-nb-words="5" data-nb-chars="26">jíž jsi naslouchala v&nbsp;noci<br></span>
          <span class="idea" data-nb-ref-number="55" id="idea55" data-nb-words="5" data-nb-chars="28">do&nbsp;chvíle, kdy kohout zapěl.</span>
        </p>
        <p class="chunk" data-nb-ref-number="25" data-nb-words="16" data-nb-chars="103"><span class="idea" data-nb-ref-number="56" id="idea56" data-nb-words="3" data-nb-chars="22">Nevzpomínám ani zpěvů,<br></span>
          <span class="idea" data-nb-ref-number="57" id="idea57" data-nb-words="6" data-nb-chars="32">v&nbsp;nichž jsem tvoji krásu slavil,<br></span>
          <span class="idea" data-nb-ref-number="58" id="idea58" data-nb-words="4" data-nb-chars="27">pravdu mluvily sic všechny,<br></span>
          <span class="idea" data-nb-ref-number="59" id="idea59" data-nb-words="3" data-nb-chars="22">ale mnohou podráždily.</span>
        </p>
        <p class="chunk" data-nb-ref-number="26" data-nb-words="19" data-nb-chars="102"><span class="idea" data-nb-ref-number="60" id="idea60" data-nb-words="6" data-nb-chars="30">Když jsem tě&nbsp;do&nbsp;nebes chválil,<br></span>
          <span class="idea" data-nb-ref-number="61" id="idea61" data-nb-words="5" data-nb-chars="28">z&nbsp;Berrocalu Tereza mi&nbsp;řekla.<br></span>
          <span class="idea" data-nb-ref-number="62" id="idea62" data-nb-words="4" data-nb-chars="22">Mnozí myslí na&nbsp;anděla,<br></span>
          <span class="idea" data-nb-ref-number="63" id="idea63" data-nb-words="4" data-nb-chars="22">zatím opici ctí jenom,</span>
        </p>
        <p class="chunk" data-nb-ref-number="27" data-nb-words="17" data-nb-chars="103"><span class="idea" data-nb-ref-number="64" id="idea64" data-nb-words="4" data-nb-chars="25">zahalenou v&nbsp;pestré cetky,<br></span>
          <span class="idea" data-nb-ref-number="65" id="idea65" data-nb-words="4" data-nb-chars="25">s&nbsp;vlasy, běda, nepravými,<br></span>
          <span class="idea" data-nb-ref-number="66" id="idea66" data-nb-words="4" data-nb-chars="25">s&nbsp;nalíčenou jenom krásou,<br></span>
          <span class="idea" data-nb-ref-number="67" id="idea67" data-nb-words="5" data-nb-chars="28">která přec však lásku klame.</span>
        </p>
        <p class="chunk" data-nb-ref-number="28" data-nb-words="22" data-nb-chars="111"><span class="idea" data-nb-ref-number="68" id="idea68" data-nb-words="5" data-nb-chars="29">Lhářkou jsem ji&nbsp;tehdy nazval,<br></span>
          <span class="idea" data-nb-ref-number="69" id="idea69" data-nb-words="5" data-nb-chars="27">víš, jak hrozně hněvala se,<br></span>
          <span class="idea" data-nb-ref-number="70" id="idea70" data-nb-words="6" data-nb-chars="28">její strýc se&nbsp;jí&nbsp;pak zastal,<br></span>
          <span class="idea" data-nb-ref-number="71" id="idea71" data-nb-words="6" data-nb-chars="27">víš, že&nbsp;z&nbsp;toho byla rvačka.</span>
        </p>
        <p class="chunk" data-nb-ref-number="29" data-nb-words="20" data-nb-chars="106"><span class="idea" data-nb-ref-number="72" id="idea72" data-nb-words="5" data-nb-chars="28">Nechci tě&nbsp;jen z&nbsp;poblouznění,<br></span>
          <span class="idea" data-nb-ref-number="73" id="idea73" data-nb-words="5" data-nb-chars="25">nesloužím ti, nedbám o&nbsp;tě</span>
          <span class="idea" data-nb-ref-number="74" id="idea74" data-nb-words="4" data-nb-chars="23">ze&nbsp;smyslné jenom touhy,<br></span>
          <span class="idea" data-nb-ref-number="75" id="idea75" data-nb-words="6" data-nb-chars="30">věř, že&nbsp;poctivě v&nbsp;tom smýšlím.</span>
        </p>
        <p class="chunk" data-nb-ref-number="30" data-nb-words="18" data-nb-chars="101"><span class="idea" data-nb-ref-number="76" id="idea76" data-nb-words="4" data-nb-chars="25">Svatá církev poutem pojí,<br></span>
          <span class="idea" data-nb-ref-number="77" id="idea77" data-nb-words="4" data-nb-chars="23">z&nbsp;hedvábí jež upleteno,<br></span>
          <span class="idea" data-nb-ref-number="78" id="idea78" data-nb-words="6" data-nb-chars="30">máš-li ráda, schyl v&nbsp;ně&nbsp;hlavu,<br></span>
          <span class="idea" data-nb-ref-number="79" id="idea79" data-nb-words="4" data-nb-chars="23">vedle ihned uzříš moji.</span>
        </p>
        <p class="chunk" data-nb-ref-number="31" data-nb-words="21" data-nb-chars="113"><span class="idea" data-nb-ref-number="80" id="idea80" data-nb-words="4" data-nb-chars="27">Nechceš-li mne, přísahám ti</span>
          <span class="idea" data-nb-ref-number="81" id="idea81" data-nb-words="5" data-nb-chars="31">při největším ze&nbsp;všech svatých,<br></span>
          <span class="idea" data-nb-ref-number="82" id="idea82" data-nb-words="6" data-nb-chars="27">že&nbsp;z&nbsp;těch hor zde neodejdu,<br></span>
          <span class="idea" data-nb-ref-number="83" id="idea83" data-nb-words="6" data-nb-chars="28">a&nbsp;když, tož jen do&nbsp;kláštera.</span>
        </p>
        <p class="chunk" data-nb-ref-number="32" data-nb-words="26" data-nb-chars="166"><span class="idea" data-nb-ref-number="84" id="idea84" data-nb-words="26" data-nb-chars="166">Tím pastýř skončil, a&nbsp;ačkoliv ho&nbsp;don Quijote prosil, aby ještě zpíval, Sancho Panza nedovolil, protože raději se&nbsp;chtěl vyspat než poslouchat zpívání. Řekl svému pánu:</span></p>
        <p class="chunk" data-nb-ref-number="33" data-nb-words="28" data-nb-chars="154"><span class="idea" data-nb-ref-number="85" id="idea85" data-nb-words="28" data-nb-chars="154">„Vaše Milost měla by&nbsp;se&nbsp;už&nbsp;teď poohlédnout, kde si&nbsp;na&nbsp;tu&nbsp;noc lehne, neboť práce, kterou tito dobří lidé ve&nbsp;dne mají, nedovoluje jim, aby noci prozpívali.“</span></p>
        <p class="chunk" data-nb-ref-number="34" data-nb-words="20" data-nb-chars="120"><span class="idea" data-nb-ref-number="86" id="idea86" data-nb-words="20" data-nb-chars="120">„Rozumím ti, Sancho,“ odpověděl don Quijote, „a chápu jasně, že&nbsp;kdo navštěvoval měch, touží víc po&nbsp;spánku než po&nbsp;hudbě.“</span></p>
        <p class="chunk" data-nb-ref-number="35" data-nb-words="9" data-nb-chars="51"><span class="idea" data-nb-ref-number="87" id="idea87" data-nb-words="9" data-nb-chars="51">„No, všem nám chutná, zaplať Pánbůh,“ na&nbsp;to&nbsp;Sancho.</span></p>
        <p class="chunk" data-nb-ref-number="36" data-nb-words="37" data-nb-chars="215"><span class="idea" data-nb-ref-number="88" id="idea88" data-nb-words="37" data-nb-chars="215">„Máš pravdu,“ odvětil don Quijote, „ulehni, kde chceš; lidem mého povolání sluší více bdít než spát. Ale přes to&nbsp;přese všechno bylo by&nbsp;dobře, Sancho, kdybys mi&nbsp;ještě obvázal ucho, protože mě&nbsp;bolí víc, než je&nbsp;třeba.“</span></p>
        <p class="chunk" data-nb-ref-number="37" data-nb-words="59" data-nb-chars="317"><span class="idea" data-nb-ref-number="89" id="idea89" data-nb-words="59" data-nb-chars="317">Sancho vyplnil rozkaz. A&nbsp;jeden z&nbsp;pastýřů vida ránu pravil mu, aby se&nbsp;nestrachoval, že&nbsp;mu&nbsp;dá&nbsp;lék, jímž se&nbsp;vyléčí. A&nbsp;vzav několik lístků rozmarýny, jíž tam bylo mnoho, rozžvýkal je&nbsp;a&nbsp;smísil s&nbsp;trochou soli, pak je&nbsp;přiložil donu Quijotovi na&nbsp;ucho a&nbsp;ovázal je&nbsp;dobře se&nbsp;slovy, že&nbsp;jiného léku nebude třeba. A&nbsp;byla to&nbsp;pravda.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_de_la_mancha_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>